<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Básně z koncentračního tábora</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="mlpuroven2basne">Ve
výročí úmrtí</h2>

<p class="mlpverse">Dnes před lety, truchlivé loučení,<br class="calibre1"/>
nešťastný bratr jsem u tvého lože stál<br class="calibre1"/>
v žalostném úděsu; běda, ty’s umíral,<br class="calibre1"/>
ty umíral jsi, život opouštěl<br class="calibre1"/>
a život tebe opouštěl, ó ztráto, ztráto,<br class="calibre1"/>
bratře můj jediný, můj jediný!</p>

<p class="mlpverse">Ach, zastavte se vteřiny,<br class="calibre1"/>
ty čase neúprosný, zvolni přec svůj běh,<br class="calibre1"/>
ty smrti nelítostná uprosit se nech,<br class="calibre1"/>
ach, nevraždi ho tak! on umříti se brání,<br class="calibre1"/>
vidíš, že nechce, lítá útočnice!</p>

<p class="mlpverse">Už hasnul den a hasnul s ním tvůj zrak,<br class="calibre1"/>
v úděsu pohlížel jsem na tvé umírání<br class="calibre1"/>
a smrti zřel jsem duté dravé líce<br class="calibre1"/>
se krutě, mstivě usmívat; ty zákeřná,<br class="calibre1"/>
ty dravá, náhlá, vzteklá loupežnice,<br class="calibre1"/>
tak já tě znám, tak tebe každý zná,<br class="calibre1"/>
tak tebe on se vždycky bál,<br class="calibre1"/>
ne k tobě, smrti zlá, on k životu se znal,<br class="calibre1"/>
on proti tobě života se zastával!</p>

<p class="mlpverse">Řečištěm krve divý čas se k předu hnal<br class="calibre1"/>
— ty černé doby přece byly žertvou smrti — ach,<br class="calibre1"/>
já zřel ji ve všelikých jejích podobách,<br class="calibre1"/>
však nejspíše jak propast, jámu temnou,<br class="calibre1"/>
bez hranic, bez dna, kalnou a neprohlednou,<br class="calibre1"/>
strašlivý jícen pouze bez výrazu a tváře<br class="calibre1"/>
dokořán rozzelý, který jen líně čeká,<br class="calibre1"/>
by zhltnul vše, co se sluneční záře<br class="calibre1"/>
tam dolů propadá se, sklouzá a se smeká<br class="calibre1"/>
a zvolna mizí, utápí se, bezmocně se stírá<br class="calibre1"/>
s kluzké slupiny života a díra nehybná<br class="calibre1"/>
to vše tak líně, líně, avšak lačně přijímá,<br class="calibre1"/>
ta hrůzně líná, avšak nenasytná díra,<br class="calibre1"/>
bez podoby a zraku, tupá, nestoudná<br class="calibre1"/>
ach, bídy té, té bídy beze dna!</p>

<p class="mlpverse">Ty umíral jsi mezi svými; tebe, slavného,<br class="calibre1"/>
si Moira vyhledala, přišla navštívit,<br class="calibre1"/>
Sudička přísná, z šerých záhybů<br class="calibre1"/>
roušek svých vyňala nůžky pradávné<br class="calibre1"/>
a vážně, mlčky přestřihla tvého života nit.<br class="calibre1"/>
To učiníc tě smrti odevzdala, Zabiječce<br class="calibre1"/>
chtivé a neúprosné; láska, ach, jen láska<br class="calibre1"/>
ji nezadrží, neboť smrt je na konci všeho,<br class="calibre1"/>
milé odnímá, rozdílí žal, lásku však nezabíjí…</p>

</div>
</body>
</html>