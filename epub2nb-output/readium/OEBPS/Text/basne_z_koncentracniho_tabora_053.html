<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Básně z koncentračního tábora</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="mlpuroven2basne">Mrtví
z Heinkel</h2>

<p class="mlpverse">Tam doma, doma snad v záplavě slunečné,<br class="calibre1"/>
tam doma v zahradách snad zpívají ptáci,<br class="calibre1"/>
pěnkava v březoví a na vikýři kos<br class="calibre1"/>
a kvete petrklíč i třešeň; přišel máj!</p>

<p class="mlpverse">Zde však nic nekvete a ptáci nezpívají,<br class="calibre1"/>
jaro jak zima nejsou tu než sledem dnů,<br class="calibre1"/>
trvalé trampoty a smutku; kde však já<br class="calibre1"/>
— nadpříliš troufalý! — kde vezmu vznos a spád,</p>

<p class="mlpverse">kde slova výmluvnost, schopného obepsat<br class="calibre1"/>
před mrtvými náš strach, náš úžas nad smrtí<br class="calibre1"/>
a hrůzy žasnutí, jež němě, ó tak mlčky<br class="calibre1"/>
— však neodbytně —&#160; k živým volá z mrtvých těl?</p>

<p class="mlpverse">To černý anděl smrti tudy přeletěl<br class="calibre1"/>
a zastíniv svou perutí tep života<br class="calibre1"/>
po sobě zůstavil jen strašné mlčení;<br class="calibre1"/>
to černý anděl smrti na křídlech se snes’ —</p>

<p class="mlpverse">— černý ne: ohnivý! ne anděl, avšak běs!<br class="calibre1"/>
ohnivý, temný, šílený běs zkázy<br class="calibre1"/>
tu sežehl a rozsápal a rozmetal,<br class="calibre1"/>
co dotud mělo lidskou podobu a chtění;</p>

<p class="mlpverse">ach, oči! to pochopitelno vám není,<br class="calibre1"/>
tak nebyly jste zvyklé lidskou bytost zřít<br class="calibre1"/>
tak nebohou, tak porušenou, netvornou,<br class="calibre1"/>
tak odcizenou všemu, co nám světem je</p>

<p class="mlpverse">— to maso krvavé a žárem zčernalé,<br class="calibre1"/>
ty údy roztříštěné, z trupu vyrvané,<br class="calibre1"/>
ty tváře bez podoby, těla bez tvaru,<br class="calibre1"/>
vše odcizené tomu, co je světem nám:</p>

<p class="mlpverse">to není člověk už, zde zmařen život sám,<br class="calibre1"/>
ne člověk sám, zde život vniveč uvržen<br class="calibre1"/>
a jeho den zde proměněn ve věčnou noc,<br class="calibre1"/>
jež marně o pomoc tu volá ke hvězdám!</p>

</div>
</body>
</html>