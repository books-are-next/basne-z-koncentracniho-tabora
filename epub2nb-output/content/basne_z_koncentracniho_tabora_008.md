---
title: Na spánek
contentType: prose
---

Byl básník,  
který se hrozil spánku tak  
jako propasti bez dna:  
mrákotná mdloba usínání,  
jež tělo konejšivě spoutává,  
se jevila mu přímou smrti obdobou,  
té smrti, která, lstivě číhavá,  
se němě plíží, nad lůžka mlčky chýlí  
a lačně čeká na svou chvíli,  
by sevřela už ruku rdousivou;  
a nevědomí, kterým spánek obestírá  
všechno, co dřímotně jal ve svůj klín,  
to zdálo se mu pádem v samu nicotu,  
v tu nicotu, jíž sama smrt se strachuje,  
v nicotu, která ničí všechno, co tu je,  
jež všechno chtivě hltá a vše popírá  
a v které všechno mrtvé ještě jednou umírá…

Vše živoucí však musí spánkem spát,  
vždyť spánek přece živým tvorům všem  
je stejně potřebou tak jako příkazem;  
jak možno se ho tolik bát?

Mně spánek věru se tak hrozný nezdá,  
naopak ho mám  
za veliké blaho, za dar laskavý,  
za dobrodiní, milost, požehnání,  
ba za přízeň života z těch největších.  
Za takový ho považovat musím,  
ač vůbec nevím, co on vlastně je;  
co jeho bytost, podstata a složení,  
mně neznámo, byť důvěrně ho znám,  
ten spánek, který našim nocem kraluje  
a v den svých dnů tmu jejich promění.

Mnohonásob je třeba jemu děkovati  
za všechno, co nám v dobrotě své dává;  
kdo život miluje, musí i spánek milovati!  
On přece všemu živoucímu přináší  
žádoucí spočinutí ve svém klíně,  
tak vlahém, měkounkém, ve kterém rád  
mláďátka hýčká, dřímotně a líně  
dávaje v teple svém jim dozrávat.  
On údům upracovaným a ztrmáceným  
oddych a svěží křepkost zase skýtá,  
odnímaje z nich únavu.  
Ach, jak je něžný, konejšivý, hladivý,  
když nad chabým se tělem nachýlí  
a spáč se poddává, dřímotou těžký, opilý,  
jak sladký je, když nad tebou se sklání  
a smírným pohledem svých očí přivřených,  
tak závrativě temně sametných  
tě uvábí do usínání!  
On churavému posilou, ba lékem jest  
a úlevou je zarmoucené mysli,  
když dá jí na strast pozapomenout.  
A vizme jen, jak je to dobře,  
když noc s sebou přivádí poklid a spánek  
a nechová v sobě bolest a bdění!

Jak vděčně by znali spánek velebit ti,  
jimž odňal svou přízeň a jichž víčka míjí  
do hustých temnot mučivě vytřeštěná,  
kdož stůňou nespáním a zmítají se těžce  
na lůžku palčivém. Každý přec ví,  
jakým se jeví vzácným a drahým statkem  
všem těm, jimž nechce dopřáti milosti své;  
čím jiným spánek, nežli vzdušným mostem je,  
jenž přenáší nás nad propastí noci?  
buď dík a chvála jeho čaromoci,  
nechť pokojně nám spáti dopřeje!

Mně byl vždy dárcem štědrým, laskavým  
a já byl dobrým spáčem, usínaje snadno  
a tvrdě, pevně. Snů, tak mohu říci,  
míval jsem nemnoho a nebývaly zlé,  
ne takové, co spáče škrtí noční můrou,  
že ze sna křičí pak a úděsem až šílí,  
probouzeje se v třasu. Sotva kdy  
mně spánek zjevil věci ukryté,  
zjařmených vášní podvědomý křik  
či proroctví neb předtuchy; vždycky spíš  
snů udílel mi strakatou a pošetilou tříšť,  
dětinskou motanici, v jejíž nesouvislé spleti  
po hlubším smyslu nadarmo se ptát;  
proto nemnoho věřím těm, kteří ze snů  
nám život a osud náš snaží se vykládat.

Líbezný spánku,  
laskavě vévodí noci  
tvá tajemná moc,  
jež blaží a spravuje  
veškeré tvorstvo.  
Musím tě chválit  
a tobě platí má vděčnost,  
že byl jsi vždy při mně  
v lepších i ve zlých časech  
a na každém místě;  
u tebe jistě  
jen dobře bylo  
a nikdy mi nepřišlo  
tebe se bát;  
já velebím tebe  
a mám tě rád  
a více než jiní  
musím ti děkovat  
za tvoje dobrodiní;  
když nejhůř mi bylo,  
když v žaláři jsem byl,  
šlechetný spánku,  
ty jsi mne nezradil  
a na chvíli aspoň  
jsi vězně navštívil;  
do jedné světnice  
nás víc než sto dali,  
kde ležet nebylo,  
my v stoje jsme spali,  
na tvrdé zemi, pryčnách,  
jsi s námi uléhal,  
po celých sedm týdnů  
jsem šatů nesundal  
a prádlo neměnil;  
ó žalář ukrutný!  
ty se mnou jsi v něm byl,  
přec jsi mne nezradil,  
ty mnou jsi nepohrd’  
a mne se neštítil,  
vždyť ty jsi za mnou šel  
přímo až do pekel,  
v době všech nejhorší,  
když svrab mne sežíral  
a štěnice a vši;  
tělo mé prašivé  
i duši zděšenou  
ty bez ošklivosti  
jímával’s v náruč svou  
a dřímat jsi mi přál  
i pozapomenout  
na bědy, trýzeň, žal,  
vlákenka snění snout,  
u tebe dobře bylo,  
když usnout jsi mi dal,  
hle, vprostřed děsu, muk,  
všechno se proměnilo,  
obludný hluk a shluk  
kolem se zpropad’ a ztich’,  
ty z vězení jsi mne přenes’  
na snových perutích  
a ve snu daroval jsi  
mi domov zase zřít,  
ženu a dítě vidět  
a s nimi promluvit  
a byly tam sady a květy  
i drazí zemřelí,  
jako by ještě žili,  
ač spánkem věčným spí,  
a já pobýval šťastně  
v kruhu jejich,  
jako by nebylo žádných  
zdí, závor žalářních,  
mír byl tam jen a pokoj  
a šťastné volné bytí —  
tebe se, spánku, nebojím,  
tebe já miluji a ctím  
a děkuji ti!
