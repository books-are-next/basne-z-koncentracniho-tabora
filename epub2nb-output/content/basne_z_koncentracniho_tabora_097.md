---
contentType: prose
---

## X

Na popraviště šel  
ku předu křepkým krokem  
a na rtech úsměv měl  
a pevným jasným okem  
se na oprátku dívá,  
kat u ní stojí bokem;  
minuta sotva zbývá  
mu ze života všeho,  
nebesa milostivá,  
vždyť škoda, škoda je ho,  
že zemřít má tak mladý!  
— přeškoda mladičkého,  
jenž míjí vězňů řady  
a jako k tělocviku  
se staví pod tři klády  
— ach, zadrž nešťastníku,  
zůstaň přec mezi námi! —  
on ale v okamžiku  
si stoupá pod tři trámy,  
nečeká na popravu,  
— tu slovo selhává mi:  
tak spěchá na popravu,  
což smrti si tak žádá?  
že mladou svoji hlavu  
sám do oprátky vkládá  
a čapku strh si rázem  
a ona dolů padá,  
junácky vmet’ ji na zem,  
pod svoje nohy dal  
a jasným svěžím hlasem

„Ať žije…“ provolal,  
stoličku zprudka odkop’  
a život dokonal.
