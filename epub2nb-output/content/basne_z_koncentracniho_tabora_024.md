---
contentType: prose
---

## Snad nikdo

Snad nikdo nebyl ženami tak milován,  
ach, tolik milován,  
jako jsme byli milováni my,  
oškliví, smutní, vyzáblí  
a tupí, vzteklí a co ještě znám,  
jako my vězňové jsme byli milováni  
našimi manželkami;  
milenky naše, družky, matky našich dětí,  
jak dobré, rozmilé jste byly k nám,  
jak obětavé, láskyplné, statečné,  
tak nikdo nikdy nebyl milován  
láskou, jíž nikde v světě rovné není,  
tak jako my, jako my uvěznění!

Tak nikdo nikdy nebyl milován,  
jak my jsme milovali naše ženy,  
my vězňové, milenci žalostní a bědní,  
co ony v dálavách, samy a opuštěny,  
ale jak touženy a zbožně vzpomínány!  
ta předsevzetí nejlepší, co vroucných slibů,  
ty sladké sny a krásné plány,  
co lásky ještě splatné, dlužné, nevyžité:  
vy krásné sny a něžná, vděčná přání,  
kéž ve štěstí a radosti se vyplníte!
