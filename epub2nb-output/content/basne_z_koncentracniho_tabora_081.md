---
contentType: prose
---

## Přátelům

Dříve než odejdu s tohoto světa  
a v nic se obrátím,  
již ani šerý stín  
ve věčných temnotách,  
jen bez paměti prach,  
prach smytý s paměti,  
přátelé, chtěl bych vám  
před prahem zásvětí  
své vděčné díky vzdát.

Měl jsem vás povždy rád,  
však říci vám to, žel,  
mně plachý ostych překážel  
přímo od srdce vyslovit  
ten hřejivý a světlý cit,  
ten pocit milý tak a prostý  
přátelské důvěry a náklonnosti.

Podivná bytost člověk je:  
váhá se přiznati, co miluje  
a nepoznán pak odchází;  
odpusťte moji předrazí,  
rodní vy moji, ženo, dítě mé,  
jednání moje nesprávné,  
já tolik jsem vás miloval  
a neřekl to, nepřiznal,  
nepřičinil se, přátelé,  
vám lépe vyjeviti city své.

A přece to, co život cenným činí,  
toť lásky, přátelství jsou dobrodiní,  
toť kamarádská účast, sympatie,  
toť to, čím život povždy milý ti je,  
toť upřímné a bodré pochopení,  
toť ruka podaná ti v utrpení,  
jež bratrsky tě teplou dlaní  
podepře, povzbudí a chrání,  
nezradí tě a od tebe se neodvrátí,  
když život opět novou ránu dá ti,  
však s pomocí ti spěchá blíž,  
když v neštěstí se nacházíš.

Toť dary jsou dobrého přátelství;  
vám, přátelé vy hodní, rozmilí,  
vděčností přemnohou jsem zavázán:  
měl jsem vás rád, však neřekl to vám,  
než plaše schovával to v sobě sám,  
ta vděčnost ale v srdci nemluvném  
měla svůj ustavičný byt,  
ta tichá věrnost v srdci mém  
žehnula světlým plamenem,  
ten jenom smrt může uhasit!
