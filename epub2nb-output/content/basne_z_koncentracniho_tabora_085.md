---
contentType: prose
---

## Té ohavnosti

Té ohavnosti, křivdy, bídy té,  
té bídy zimničnatě zjitřelé,  
boláků strachu, vředů trampoty,  
kvasících hnisem hrůz!  
Ach, toho hoře, stonů bez hlasu,  
němého nářku! Trýzně té,  
už pukající, vršící se, rozzelé,  
té hanby, toho děsu, úžasu

— ó velkolepá nebesa! Ty blankytu  
výsostné přístřeší, propastný klíne  
široce rozpjatý, přehladké náručí,  
tak čisté, bez poskvrny siné!  
zářivá oblaka tam v azurové dáli,  
hedvábné vy holubice světel!  
šerá, tajemně zatichlá záclono mlh!

— nade vše ale myslím na tebe,  
ty noci královská, ó dive hvězd,  
ty temná slávo, psaná souhvězdími,  
všech věcí jablko a žezlo, koruno,  
oltáři všehomíra, rodné lůno, střecho  
té země, jež tu dole naším světem jest.

Ach, nebesa, nad věcmi pozemskými  
se ve výsosti klenete — vy přece vidíte,  
co děje se zde vespod: proč jen, proč,  
ty širá zřítelnice, jak jen možno je ti  
přihlížet tolikerému trápení a hanbě  
a nepohnouti se, k pomoci nepřispěti?

Nic není ti dost hrozné? Ach, jak netečná  
je tvoje modř k bolestem kreatury,  
jež vzpřímena, by vzhůru k tobě zřela,  
se tady dole v bědném kalu svíjí!  
Proč k trestu nepohneš se, ku pomoci?  
Jak neúčastně mračna potemnělá  
míjejí, co tu dole. Hvězdná noci,  
jak ničím, ničím je ti lidský žal!

A ty — jak tebe bych se dovolal,  
ty krví napitá, sytá už hrůzami,  
proč ty se neotřeseš, oheň nechrlíš  
a nerozpukneš se, ty zemi pod námi,  
bys pohltila drzé zlo? Trpělivá,  
však nešťastná tam k tomu nebi zíráš,  
jež na tebe se bezúčastně dívá,  
se shlížejíc jen ve své vlastní kráse.

Příliš jsi lhostejné k pozemské trýzni,  
krásné a vznešené klenutí nebes,  
netečné k divadlu, jež se ti rouhá!  
Nás neslyšíš ni nevidíš, ba zdá se,  
že božský tvůj zor toť prázdnota pouhá,  
tak bez účasti — nic že v tobě, nic  
nesídlí milosrdného. Ó tedy proč,  
proč blesky nemetáš a hromem nedrtíš  
to zlo, jež rouhá se v tvou božskou výš?

Proč ve prach nesrazíš, co světu k potupě?  
Nehnuta, nedotčena, ničím pozemským  
ty nechceš zkaliti svou čistou hlať,  
tak tomu je. Tak strašně.

                                          Nikoliv,  
nezřím, že přes nepohnutou tvoji líc  
by spásně sklouzal trestající div  
andělů apokalyptických.

                                          Ach, nebesa, nic?  
jak prázdná jste, lhostejná, pustá,  
jen mrazivá cizota halí se za vaší plenou;  
nic na obzoru němém,  
                                          jen neviditelné  
letadlo řehtá nad zemí opuštěnou.
