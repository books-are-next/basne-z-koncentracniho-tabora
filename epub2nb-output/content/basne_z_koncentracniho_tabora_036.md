---
title: Vítr
contentType: prose
---

Ó větře, vždycky jsem tě ctil  
a miloval tě obzvlášť v létě  
na kopcích, na slunečných výšinách  
a když jsi pročesával pole obilná  
a děvčatům jsi pocuchával vlásky,  
ale i když jsi povykoval v zahradách,  
nebo jsi k odpoledni náhlou bouři nesl,  
i tehdy míval jsem tě rád.

Teď ale, prosím tě, přestaň už vát,  
či aspoň neduj tak vražednou mocí!  
Snad ani nevíš, jak ledový tvůj dech  
nám vychrtlými žebry lítě projíždí,  
jako by zhasit v nás si umínil  
plaménky života už poslední;  
na naše bědná těla jenom pohlédni:  
ta tvému náporu se zhola neubrání,  
měj s námi, prosím, trochu slitování!  
Ach, zadrž! třesu se až kosti chřestí  
a všechno ve mně nahé, bezbranné,  
se ve vězeňských hadrech tetelí  
— i duše snad už z těla ulétla mi  
jak ptáče prchá z mrznoucího roští —  
ach hů! co jsi se zas tak divě rozfičel,  
jak kdybys na kusy nás roztrhati chtěl,  
měj přece s naší bídou slitování,  
což není ti nás ani trochu žel?

Však jestli, větře, proto tolik vaneš,  
že ze světa chceš odmést všechno zlé,  
pak buď si uraganem! pak jen duj a duj  
a nás tady nic nelituj,  
nešetři naše trupy promrzlé  
a hvízdej, houkej, jak ti libo, huč a řvi,  
z mých žeber třebas houkačku si udělej,  
roh, křídlovku, píšťalu rvoucí sluch,  
sirénu divou povzteklého jeku,  
či cokoliv, co jenom se ti ráčí,  
a zvedni se a běsni, vaň a duj,  
co tvoje síly i ty naše stačí!
