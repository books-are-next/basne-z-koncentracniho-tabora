---
title: Čekání
contentType: prose
---

Temný svazek člověčiny v černých tmách,  
schoulený na loži bědném,  
obklopený nejasnem a neprůhlednem,  
zpytuji a čekám, trčím v temnotách,  
světlem opuštěn a vydán němým tmám  
v skrytost vyhlížím a neznáma se ptám,  
v hustém temnu svazek člověčiny tmavý,  
zpytuji a čekám, čekám nedočkavý,  
co přinese zítřek, co nejbližší dny,  
zda se vrátím kdy v svůj život někdejší,  
život vezdejší, kterého nyní zbaven jsem,  
nejsem to já, kdo vládne teď mým životem,  
já jsem a nejsem to, co tady v temnu leží,  
nezemřel jsem, však život můj mi nenáleží,  
rub jeho temný prožívám, ne jeho dobrodiní,  
svůj osud netřímám, ten v rukou mají jiní,  
ač stále doufám, přece ničeho se nedohlídnu  
a neznám, zdali zítra ještě budu živ,  
zda nezahynu za měsíc či třeba v týdnu,  
zda pohroma mne potká nebo šťastný div,  
zda konec v dohledu či stále ještě v dálce,  
jestli dřív konec zajetí či dříve konec válce  
a dočkám-li se konce, zda přečkám ho též ve zdraví  
a zdali dobrý konec vše zlé posléze napraví,  
bědný svazek člověčiny čekám v černé tmě,  
trpělivý, nedočkavý, čekám nečinně  
— co v těch létech vězení jsem vůbec vykonal,  
to má být všechen čin, že jsem si nezoufal?  
ač živ, jsem nežil, nežije žil jsem, ach,  
bědný svazek člověčiny v černých temnotách!
