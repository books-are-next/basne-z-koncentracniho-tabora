---
title: Píseň
contentType: prose
---

Z druhého světa viděl jsem  
mřížemi vězení  
let oblaků a úprk ptáků jen,  
co vzejde, přejde jako letmý sen  
a znovu v nic se promění,  
co zjeví se a v dál se zase ztrácí,  
ach, oblaka, ó spěchající ptáci,  
kde mládí, štěstí mého svět,  
kde úsměv jeho čarovný a nestálý  
jak oblak spěch a ptačí let,  
kam, radosti, jste tolik spěchaly  
do nenávratna, nikam, do ztracena,  
tam do dáli, ach, do dáli,  
jak ptáků let, jak oblak stálá změna?  
— Mne ztraceného jste tu nechaly!
