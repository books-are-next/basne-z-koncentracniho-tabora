---
title: Chvíle beznaděje
contentType: poetry
---

Marně, marně vyhlížím,  
darmo dychtivě ku předu zírám  
tíživě kalným dnům vstříc,  
nadarmo špehuji nízký obzor  
hluchoněmého času.

Nic, ach nic, jenom mlčení,  
pod kterým duše kamení,  
mlčení jako z kamene:

Ne, ne, nic, stále ještě ne!

Ach běda, stále ještě ne?  
Planých dnů neforemná tříšť,  
hromada odpadků se kol dokola ssedá,  
žalostné smetí, skládka marných dnů,  
hnusná rez, shnilotina, špína šedá,  
rmut plesnivý, mrtvý popel a škvár,  
zlá, trouchnivící němota;  
všechno je agónie, beznaděj’ a zmar,  
na bezlistý strom života  
cizí soumračný havran sed’  
a netečně si čechrá hruď;  
aspoň ty milosrdný buď  
a pověz, ptáku: Kdy, ach, kdy? —  
Neví, neslyší, nepoví,  
toť havran lhostejnosti, mlčení;  
když mrzutě se pročechral,  
klikatým letem mizí v dál,  
kde obzor mlhou se clání —  
Ta rána rozervaná, krvavá,  
ta rána ran —  
to černý havran krákoral,  
či byl to klam, jen zdání?

Nelítostná to krajina,  
zlá krajina čekání  
posupně němá jako mršina,  
jež do prázdnot se okázale šklebí  
a nehanbíc se ani neděsíc,  
řiť nastavuje lhostejnému nebi,  
v němž veliké a strašné Nic  
už zastavilo orloj hvězd.

To přežalostná krajina jest  
marného, marného čekání:  
Ne, ještě ne, ach, ještě ne!  
Tesknoto, hoře, zklamání!  
Ach, ještě ne, ó kdy až, kdy?

Zde nezelenají se pahorky,  
vlahý van háji nevěje  
a nekvetou květy naděje,  
nezlátne plodů sladký dar  
— vždyť jsem už, běda, hodně stár,  
ach, nikdy už nebudu víno mladosti pít?!
