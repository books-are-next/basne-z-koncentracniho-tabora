---
title: Zářivou oponou
contentType: poetry
---

Zářivou oponou se letní jitro zvedá,  
jak brána radosti se otevírá,  
klene se jako úsměv všehomíra,  
zlatý a blankytný! Vězňům však světla nedá,  
ti zdušeni jsou kamením a mříží,  
na bedrech kříže znamení je tíží  
a v srdci tesknota. Letní den přeslavně plá,  
rozkoš sám sobě, pak syt a ukojen  
svou pýchu zhasíná a jde snít svůj sen,  
však bída ne. Ta věčná němá výčitka,  
ta nespí přec: v tvář nebe netečnou  
žalobu svoji volá noční tmou,  
tak jako za dne k slunci; však světlo ani tma  
nad bídou neskloní se v slitování  
a neováže milosrdně rány,  
jež zavinila člověkova zvůle ukrutná  
a ruka; jenom jemu samotnému  
srdce dáno — a trýzeň a žal k němu!
