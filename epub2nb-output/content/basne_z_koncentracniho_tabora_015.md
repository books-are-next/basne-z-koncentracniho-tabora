---
title: Únava
contentType: prose
---

Hnusnosti kalných oken uprášených,  
černě škvárových cest a zlého, zlého,  
které se vleče, opakuje! Tisíce truchlých očí  
a nohou těžce škobrtavých, všeho toho, všeho,  
ať zrak se bez útěchy kam chce stočí,  
těch hadrů, vředů, utrpení jsem už syt —  
ten život vlastně něco strašně cizího je,  
sám sobě lhostejný kus agonie,  
že snad už ani sám nestojí o to, by byl žit.

Ach, kde jen, kde  
něco světlého ještě sídlí, radost pobývá,  
kam štěstí dělo se, kam lehkost perlivá,  
úsměvy života, kde půvab, něha, svěžest je,  
kde, v kterých končinách je naděje,  
kam uprchlo to vše a co se s tím vším stalo,  
co kdysi život žádoucím a sladkým činívalo?

Či snad to ani pravda není,  
snad jenom zdáním bývala všechna potěšení,  
snad radost, štěstí, jas života jsou  
v skutečnosti jen ilusí, čarovnou domněnkou —  
ale ta bída ohavná, jež hlodá mne až v dřeni  
ducha a těla, ne, ta není představou,  
ach, žel, ta fantasií není!

Jak šerý, tesklivý, je všechněch věcí rub!  
V pravdě je život předražený kup,  
když takto se jen cenou utrpení platí;  
hořkost a zklamání, toť všechno, co on dá ti,  
sám sobě marný, nicotný a protivný,  
tak jako ty zas sobě; oj, vy moje dny,  
jak chcíple uplýváte, chodem hlemýždím —  
ach, kdypak doma růže kvésti uvidím?
