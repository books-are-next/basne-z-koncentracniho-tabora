---
contentType: prose
---

## Rakví

Rakví jsem viděl sta a sta,  
muničních beden na tisíc,  
též po týdny robil jsem na nich;  
pach syrového dřeva zadých’  
mně horami a lesy vstříc,  
prostorem, větrem, svobodou;  
já stále viděl před sebou  
v tom truchlivém a mrtvém dříví  
ten živý strom, strom kdysi živý,  
jak do slunečna větve rozkládá,  
do širé volnosti, má touho zajatá,  
se rozpřahují jeho paže zelené!  
šumí a šeptá, zpívají na něm ptáci —  
kde ty’s byl doma, strome, kde, ó kde  
se volný kraj tak v modrou dáli ztrácí?  
— ty živé stromy zelené — strom zabitý —  
svobodo, lesy, strome — já i ty —  
och, pila ječí, syrové dříví hořce čpí,  
dříví na rakve, na bedny muniční…
