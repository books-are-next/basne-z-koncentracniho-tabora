---
title: |-
  Jedna
  pravda
contentType: prose
---

Nechce se člověku na sebe bolest brát,  
přijímat neštěstí, upadnout v těžký žal.  
A pravdu má  
a pravdu má, že před trápením uhýbá,  
sebe že miluje a život že má rád;  
vždyť z živoucích kdo trpět by se nezdráhal,  
když poznal života už radost, štěstí, slast,  
jak chtěl by jeho tvrdosti být na pospas?  
Když však už neštěstí ho stihne drtivé,  
tu s pevným srdcem bere na se jeho tíž.  
A pravdu má  
a pravdu má ta jeho duše statečná,  
že svojí víry v život přece nevzdá se  
a jako pochodeň ji vznese sobě vpřed a výš;  
kdo poznal už, co životu vše dlužen jest  
pro jeho čest a slávu — a svou vlastní čest,  
ten pravdu zná, ten jedinou tu pravdu zná,  
pro kterou v pravdě žije se i umírá.
