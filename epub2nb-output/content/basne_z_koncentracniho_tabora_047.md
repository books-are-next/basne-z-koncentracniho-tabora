---
title: Ač jeden jen lidský život
contentType: prose
---

Ač jeden jen lidský život, ač jenom zčásti  
mohl jsem poznat lidskou špatnost a zlobu,  
přec bylo jí tolik, by se mi zdála  
být nevyčerpatelnou, bez mezí a dna,  
třebaže se jí mezi námi lidmi tak plýtvá;  
tak bezohledné sobectví a závist záludná  
a nízká, slepá zášť, ničemná surovost,  
pletichářství a lačnost působit druhému újmu,  
hoře a trýzeň; sveřepost, rozkoš ze zla,  
špinavé padoušství, podlost i zpupnost  
a co ještě hanebného; to vše jsem poznal  
v údivu, studu a děsu, vše to jsem zažil  
v zlých časech a místech, bráně se beznaději  
a šílenství a smrti; to tedy vím,  
že ani v pekle nekončí se zloba člověčí,  
i tam, kde pláč, by ještě byla závist  
a podlost, krutost tam, kde zubů skřípění;  
jí smůla nevře dost, plameny slabě hoří:  
i v pekle samotném si ještě peklo pekel stvoří!
