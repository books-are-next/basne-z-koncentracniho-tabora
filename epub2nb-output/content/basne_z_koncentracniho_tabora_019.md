---
title: Čas zajetí
contentType: poetry
---

<section>

To není život, to je rakev tísnivá,  
to hlína hrobu těžce na mně spočívá,  
toť soumrak neprůhledný, bezhvězdný,  
toť jako smrt — ach, moje dny  
a měsíce a roky, léta vězení —  
kdy zmrtvýchvstání přijde, vzkříšení,  
kdy v rakvi vztyčím se, ach, kdy jen, kdy  
už povolí ten těžký příkrov hrobový,  
kdy z temnot rozžehne se jasný den  
a budem svobodni — a budu svoboden?

</section>
