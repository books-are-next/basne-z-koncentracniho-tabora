---
title: |-
  Těžkomyslnost
  (K. Cidlíkovi)
contentType: prose
---

## I.

Mnoho bych mohl vypovědět o tom všem,  
co z nesvobody pochází a z odloučení:  
o touze, únavě, o stesku tíživém,  
o těžkomyslnosti, která nečekaná  
zachvátí vězně jako otrávená rána  
a černě zbarví život mu a svět;  
mnoho bych mohl o ní vyprávět,  
té truchlé, tísnivé a zákeřné,  
z čeho na vězně sedá, jak ho jme  
a v mysl se mu nenasytně vpíjí,  
o těžkomyslnosti, melancholii,  
která neprýští z hrůzy, z utrpení,  
spíše však z krásy, která se v trýzeň mění,  
jež jeví se a v dáli se hned ztrácí  
a v tupost vyzní pak a v resignaci,  
z krásy, jež minula a znovu se zas vrací  
a srdce sevře ti tak nečekaně  
v dnu slunečném, když jarní vítr vane,  
když jitro prodírá se oparem mlh vzhůru,  
zářivá oblaka putují po azuru  
a na hory si vzpomeneš či pole režná,  
když skřivánka slyšíš zas prvně pět,  
na ruku usedne-li muška něžná  
a první pampelišku zříš se rozvíjet,  
ach, z květu jednoho tě volá celý svět!  
ba ne, to domov je, tvá domovina jen,  
ty ale vězněm jsi, ty’s uvězněn  
a svobody ti není; ó jak krása bolí,  
jak teskností tě plní, melancholií,  
trýzní tě připomínkou, touhou, snem,  
tvé nitro zalévá se zármutkem  
jak mrtvá černá tůň, v níž zrcadlí  
se těžký mrak též zmrtvělý a zčernalý,  
tak jak ti ztemněl celý svět, ach, vězni,  
pro tebe píseň skřivánkova nezní  
a slunce nezáří; všechno, co je tvé,  
toť nitro tvoje zpustošené, tesklivé,  
tvá mysl těžká, trudná mysl tvá,  
toť hoře nesvobody, ztráta domova,  
toť tvoje trýzeň, žalný! trýzeň vězňova!

## II.

Kolikrát vzdal jsem se života  
za ten dlouhý čas věznění,  
ten hořký, předlouhý čas!  
Každého z nás  
drtilo těžkomyslnosti břímě,  
rval temný krutý žal,  
po svobodě a po domově touha;  
kolikrát za ta léta dlouhá  
života jsem se v trýzni vzdal,  
že, čekaje, se konce nedočkám,  
že klesnu dříve nežli spása přijde!  
tak všichni my, já nebyl sám  
před koncem na konci svých sil,  
tak naši, tak i jiných řečí lidé,  
život, ach život nás už netěšil,  
ten život rmutný a zlem těhotný  
radostí žádných už pro nás neměl;  
den za dnem přecházely pusté dny,  
den za dnem v černou noc zas ztemněl,  
míjela černá léta; běda,  
běda té ztráty, ach, těch ztrát,  
co život vzal, nazpět už nedá,  
nadarmo tesknit, litovat,  
nic ti už nenavrátí; kolikrát  
života jsem se za ta léta vzdal,  
že nemohu už jeho tíhu nésti,  
tu strašnou tíhu, která zbývá,  
když všechno upřel ti a všechno vzal,  
když neznáš už co radost je a štěstí,  
když beznaději v plen to zanechal,  
bytosti vyvržená, vratká, nebohá,  
a ty přec doufáš, věříš! kolikrát  
jsem poznovu se chopil jeho jha,  
žít! dožíti se toho, co máš rád,  
v co doufáš, věříš, děj co děj,  
a srdce rve ti beznaděj  
v krvavé cáry; smutku, oj, ty smutku,  
trýzni těžkomyslnosti, mdlobo,  
vy temné dny, zlem obtěžkaná dobo,  
úděse, hoře, zoufání a doufání,  
ach, hradby vězení, ó domoviny volání,  
ach, touho, touho, sne!  
vše propadlo se již v té jámě bezedné,  
v propasti běd; kdo’s toto poznal,  
jen pověz, rozsuď, co je statečnost,  
zda slabí byli jsme, zda silni, zbabělí,  
zda my zradili život, my ho zapřeli,  
či život nás; v přetěžký ten čas  
tolikrát zřekl jsem se ho a chopil se ho zas,  
vzdal se ho v zájmu jeho cti a důstojnosti,  
když sama sebe nehoden se zdál,  
ó hrůzo, ponížení, hoře bezedné!  
a znovu zase jeho muka na se vzal,  
ó víro, doufání, ó naději a sne!  
ze zbabělosti, statečnosti? což já znám?  
tak všichni, všichni my, já nebyl sám!

## III.

Mdlí a neduživí, tupě zasmušilí,  
kterých přebývá i kteří z mála zbyli,  
stojí, stojí v řadách, v proudech jdou  
stokrát zlořečenou krajinou,  
ti tupí, chabí, zasmušilí zbylí,  
ne mrtvi ještě, ale též ne živi,  
co charým krokem, s hlavou svěšenou  
se potácejí zlořečenou krajinou,  
ti čekají na velké vzkříšení,  
kdy životu zas budou vráceni,  
ti zbylí, které bili, ale nezabili,  
kteří by rádi ještě znovu živi byli  
— vždyť to, co žijí, životem už není,  
to pohřbení je za živa, toť zatracení!  
za živa pohřbeni, tupí a zasmušilí  
čekají na svou velkou slavnou chvíli,  
kdy hrobu příkrovy se rozpuknou  
a oni oživnou a s hlavou vztyčenou  
jak okřídleni domů, domů jdou,  
oni, kdož byli mrtví, tupí a zasmušilí,  
by živi byli zas, by ještě žili, žili!
