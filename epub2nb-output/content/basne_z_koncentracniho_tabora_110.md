---
title: Mé dceři
contentType: prose
---

Tak se mně nyní zdá, má dcerko, moje dítě,  
že nikdy jsem ti dosti neřekl, jak mám tě rád,  
a tolik jsem se přece o tebe nastrachoval  
a toužil, nechať dobrý osud ochrání tě

od všeho zlého teď a navždy, navždy  
tě šťastnou učiní; co úzkosti a lásky  
a radosti, též radosti buď tobě děkováno  
a díky buď za každý rok a za den každý

blaženství rodinného; však tím těžší odloučení  
a tesklivost a touha srdce dříve nesdílného;  
dělí nás války ukrutnost; co temných těžkých let  
navzájem jsme se neviděli, od sebe odtrženi!

Já nikdy jsem ti dosti neřekl, jak mám tě rád,  
jež část jsi krve mé, ba více, duše mojí díl  
a přec tě cele neznám, nevím dost, kdo jsi  
a více nemohu než s něžnou úzkostí tě milovat!
