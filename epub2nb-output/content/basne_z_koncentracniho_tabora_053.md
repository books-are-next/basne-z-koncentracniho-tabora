---
contentType: prose
---

## Mrtví z Heinkel

Tam doma, doma snad v záplavě slunečné,  
tam doma v zahradách snad zpívají ptáci,  
pěnkava v březoví a na vikýři kos  
a kvete petrklíč i třešeň; přišel máj!

Zde však nic nekvete a ptáci nezpívají,  
jaro jak zima nejsou tu než sledem dnů,  
trvalé trampoty a smutku; kde však já  
— nadpříliš troufalý! — kde vezmu vznos a spád,

kde slova výmluvnost, schopného obepsat  
před mrtvými náš strach, náš úžas nad smrtí  
a hrůzy žasnutí, jež němě, ó tak mlčky  
— však neodbytně —  k živým volá z mrtvých těl?

To černý anděl smrti tudy přeletěl  
a zastíniv svou perutí tep života  
po sobě zůstavil jen strašné mlčení;  
to černý anděl smrti na křídlech se snes’ —

— černý ne: ohnivý! ne anděl, avšak běs!  
ohnivý, temný, šílený běs zkázy  
tu sežehl a rozsápal a rozmetal,  
co dotud mělo lidskou podobu a chtění;

ach, oči! to pochopitelno vám není,  
tak nebyly jste zvyklé lidskou bytost zřít  
tak nebohou, tak porušenou, netvornou,  
tak odcizenou všemu, co nám světem je

— to maso krvavé a žárem zčernalé,  
ty údy roztříštěné, z trupu vyrvané,  
ty tváře bez podoby, těla bez tvaru,  
vše odcizené tomu, co je světem nám:

to není člověk už, zde zmařen život sám,  
ne člověk sám, zde život vniveč uvržen  
a jeho den zde proměněn ve věčnou noc,  
jež marně o pomoc tu volá ke hvězdám!
