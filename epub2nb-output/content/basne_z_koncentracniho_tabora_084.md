---
title: Verše
contentType: prose
---

Jen kroků několik od Smrti jsme žili,  
od Smrti jen krok,  
těžké roky se přes nás převalily,  
rok, další rok a ještě, ještě rok —  
v těch temných přetěžkých dnech  
my cítili v týle její hrobový dech,  
Smrti van uprostřed děsu a muk,  
však Smrti se nebojím, ale bojím se muk!

Po dlouhá léta den jak den  
v šik nespočetný seřazen  
zástup tisíců k apelu stojí;  
codenně Smrt kráčí táborem,  
den co den koná přehlídku svoji:  
V pozoru stůjte a smekněte v ráz!  
Smrt koná svoji přehlídku zas,  
zas koná svou inspekci tábora:  
Co že tak belhá a vrávorá?

Hubu drž! Ticho! A v pozoru stát!  
Ach ne, to není Smrti majestát,  
to není světa nejmocnější panovnice,  
toť hadrářka, špinavá vetešnice,  
krysa či hyena, ohavná špindíra,  
jíž postačí, co padlého kde posbírá,  
posbírá, co chcíplo uprostřed muk;  
ne, Smrti se nebojím, však hrozím se muk!

Smrti se nebojím, však děsím se muk!  
Trýznivé roky se valily uprostřed muk,  
v propastech potupy a vprostřed vzpomínání,  
v hlubinách toužných vzpomínek  
my cítili jsme vzácné vání,  
sladký van v srdci a na čelech,  
my tušili v srdci světlé svobody dech,  
co Smrti severák nám v týle vál,  
než Smrti ne, leč muk se každý bál,  
muk poroby, muk otroctví a ponížení:  
což konce jim, což pomoci nám není?  
Svobodo, spas nás! Ó vysvoboď již!  
Od Smrti ne, však rabství sejmi s nás kříž!
