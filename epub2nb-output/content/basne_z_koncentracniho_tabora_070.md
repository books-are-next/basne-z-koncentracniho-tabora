---
title: V zlatavé záři
contentType: poetry
---

V zlatavé záři podzimu asi dříme  
domov můj sladký; či utrpení snad  
mu spáti nedá a on mlčky pláče  
v té záři medové a siné ojínění  
se stře přes jeho němý žal, hle, líbezný  
plod něhy a lásky! těžko je však vězni  
a teskno pod skvoucími mraky jeseně  
a přec, tam nahoře, jaký úžas a div,  
ta krása: labutě v bílých oblacích  
letí k dalekým vodám!  
Spanilé labutě, s vámi tam v dál!  
Srdce se ve mně trhá, divé, šílené  
z pout hrudi chce se vytrhnout a v pouť  
tam s vámi, za vámi se toužně vydává  
pryč, odtud dál, ven z bídy té —  
na samotářských vodách budete vy plout  
tak tiše, pyšně, šíje vztyčené!
