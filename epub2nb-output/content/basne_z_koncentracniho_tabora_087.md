---
title: Mužové
contentType: prose
---

Až na dno pekel bylo nám sestoupit,  
my příliš poznali jsme, co je stesk a žal,  
co ponížení, trýzeň, muka zdlouhavá,  
co hrůza, děs, co vraždění a smrt,  
co zubů skřípění, mužové běd!

Do pekel uvrhli nás, náš nám vzali svět,  
náš všechen život vzali, pekla hrůzný chřtán  
to nyní náš je svět a bída bez mezí  
náš život, úděl náš, jestli co takového,  
mužové bolesti, možno je údělem zvát.

Hořký ten úděl prokleli jsme tisíckrát,  
tisíckrát proželeli — hanbu i slávu svou,  
ne, hrdinové sotva, jistě však mučedníci;  
ne přilbu na skráni, my korunu svou trnovou  
jsme nesli jako mužové za lepší světa řád!
