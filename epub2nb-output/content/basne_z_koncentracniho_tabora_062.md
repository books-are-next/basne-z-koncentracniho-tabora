---
title: Zbědovaný
contentType: prose
---

Zbědovaný, s košilí rozedranou,  
v cárech, jež nezakryjí jeho rány,  
vychrtlý, zkřehlý, s hlavou ovázanou,  
bez pláště, provázkem jen přepásaný  
a boty neměl, dřeváky strašné jen,  
on šel — byl mezi tisíci tak samoten —  
však oči měl,  
ty do dáli se kamsi dívaly,  
ty dívaly se kamsi do dáli  
vzdáleným nepřítomným pohledem.

Tak mezi tisíci šel samoten,  
ve tváři barvy neměl, jenom šeď,  
v koutku úst mu kvasil hnědý vřed,  
na ruce scházely mu prsty dva,  
ramena vysedlá měl, shrbená,  
a mezi tisíci tak sám a ztracen šel,  
však oči měl,  
ty do dáli se kamsi dívaly,  
ty dívaly se jenom do dáli  
vzdáleným nepřítomným pohledem,  
to asi domů, v dalekou rodnou zem,  
jinam, ven! domů! jen ne sem, ne sem,  
kde pobývá jen toto charé tělo,  
to tělo zbědované, plné vředů,  
jež bez pohledu potácí se k předu,  
které by také jinam odtud chtělo,  
kams daleko, kde širé stepi voní,  
kde v podvečer se pasou stáda koní  
(ten bílý, miláček, je mezi nimi),  
dýchají chaty dýmy modravými,  
za plotem září zlaté slunečnice  
— tak z nenadání vkročit do světnice:  
— Oj, synku, muži, taťko, tys to, ty,  
kdes byl, kdes byl, tak dlouho ztracený?  
— Mně stýskalo se po vás v cizí dáli…  
— Co my jsme pro tebe se naplakaly…  
— Já tělem byl jsem tam, však duší s vámi,  
jen u vás byl jsem všemi myšlenkami,  
já viděl jenom vás a ne co tam se dělo,  
má duše byla tu, tam bylo jen mé tělo,  
jak jsem zas rád zde mezi vámi všemi!  
— Já — totiž já — tož pravda, já to jsem —?  
nu ano — já — jen tělo zůstalo tam v cizí zemi,  
to tělo vzala si ta cizí zem…
