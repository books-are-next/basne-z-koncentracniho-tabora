---
title: |-
  Pátý
  rok
contentType: prose
---

Každým dechnutím toužím,  
každým dechnutím doufám  
a každým věřím;  
životem svým trýznivý čas měřím,  
každým tepem trpělivý, trpělivý,  
každým tepem nedočkavý, divý,  
měřím svým srdcem ukrutný čas;  
každým dechem a tepem zdechám  
a každým se vzdorně vzpřimuji zas,  
každým tepem žádám a spěchám  
a každým sklouzám, na životě ztrácím  
a každým dechem znovu síly nabírám  
a zase novou důvěru si vracím;  
tak žiji čas a tak jím skomírám  
a se mnou tisíce, tak na tisíce nás,  
a přece jsem v svém toužení tak sám,  
jak tepem, dechem svým svůj měřím čas.
