---
title: Obrazy
contentType: prose
---

Tak modrý  
jako ta obloha,  
tak modrý obraz chtěl bych udělat  
jako jsou modré dětské hry,  
jak domova kouř modravý,  
tak, jako radost nebo štěstí bývají  
modré jak květy pomněnek,  
modré jak drozdův popěvek,  
když kosatce a zvonky rozkvetou,  
též mnohé písně modré jsou,  
má milá měla stuhu takovou,  
některé vody za jasného dne  
jsou také takto modře průhledné,  
modré tak jako co se vábně tají  
v dáli, z níž veselé se hlasy ozývají,  
jako ty lesy, v kterých bych se chtěl toulat,  
tak jako mír a pohoda a soulad  
a jako srdečnost a dobromyslnost  
a jako roztomilost, sympatie,  
pel dávných vzpomínek též modravý je,  
jak modrásek, jenž nad jetelem poletuje,  
obraz jak nebe, na kterém bílé mráčky plavou,  
modrý jak nebesa nad mojí hlavou,  
to nebe opilé svou azurovou slávou.

A ještě jeden obraz bych chtěl udělat,  
na něm by věnce byly, kytice,  
jen a jen z růží. Nejvíce  
by bylo růží červených a bílých,  
ano, jen těch a pak už žádných jiných,  
než jenom růže bílé, růže červené,  
tak rudé jako náhlá radost je,  
bílé jak barva míru, zkonejšení, pokoje,  
červené jako jásot, bílé jako jesti  
zas tiché, vděčně zbožné štěstí,  
nachové jako lásky žár, jak toužení,  
bílé jako touhy vyplnění, spasení,  
bílé jako stálost, rudé jak vášeň žhavá,  
jak odhodlání roznícené do krvava,  
obojí spolu pak jak velká sláva,  
tak jako výkřik radosti a díkůvzdání  
za splnění těch nejvroucnějších přání  
a jako slavnost, jako svátek všech  
po mnoha zkouškách zlých a bolestech  
— však radosti ty právě a ty žaly  
by všude tamo z růží vyzíraly,  
mezi nimiž by byly vymalovány  
radosti života a zase jeho rány,  
vzpomínky milé, ale též hrozné děje,  
výjevy štěstí, obrazy beznaděje,  
zoufalství, hoře, a zla vrcholného  
a zase líbeznosti žití člověčského,  
co něha míru je a co je války běs,  
to vše by na sobě ten obraz nes’,  
co vlastní úděl byl a co dal dějin proud,  
to všecko bych tam též chtěl obsáhnout  
ve scénách, které dokola by byly ověnčeny  
růžemi, jak snil jsem o nich ve vězení.
