---
contentType: prose
---

## Ty

Ty, jenž tu v hnusu, děsu zbědovaný,  
jako Job na hnojišti drásáš svoje rány,  
ty žalný, nebohý, tebe, sebe se ptám,  
jsi hoden svého neštěstí, svých ran?

Byl jsi dost těžký v těžké době,  
své utrpení nezlehčil jsi sobě  
maloduchostí přitupělou, plytkou,  
nebyl jsi víc než planou smítkou,  
jež v pěnách bezmocně se zmítajíc  
je vírem času hnána, unášena v nic?

Ty, který v bolestech a ponížení,  
v hadrech se rozpadaje poklesal jsi k zemi  
až k smrti truchlivý, až k smrti sláb,  
ztracený, mrzký, zavržený rab  
pod pěstí údělu, jenž rdousí tě a bije,  
já ptám se, sama sebe já se ptám,  
byl’s hoden svého neštěstí, svých ran,  
jsi hoden dramatu, jímž celý svět  
se ve vražedných katastrofách střet’,  
když v krvi se a ohni znovurodil,  
veliké hry, ve které žalostný a nečinný,  
částečko ztracená, jsi nes’ svůj trpný podíl,  
byl’s hoden přetěžké té hodiny?

Ty, jenž jsi v trýzni těžké chvíle  
přec nechtěl jako pleva zahynout  
a přece věřil, doufal zarputile  
ve svou a rodiny své záchovu,  
že šťastný, spravedlivý dějin proud,  
jenž vírem svým tě jako stéblo pohání,  
tě navrátí zas životu a domovu:  
byl’s hoden naděje své, svého doufání?
