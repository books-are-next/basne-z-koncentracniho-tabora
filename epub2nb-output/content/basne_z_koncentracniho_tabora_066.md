---
title: Čekání
contentType: poetry
---

<section>

Jak dlouhý, dlouhý čas a života jak málo!  
co z mládí mého jen, co ze stáří se stalo?  
co minulo, je málo, co zbývá, ještě míň,  
před jasným předvečerem se vetřel noci stín  
a z šerých jeho chmár to šeptá — neslyšíš?  
       připozdívá — pozdní se již…

Ta tam je moje mladost, stáří své ztratil jsem,  
život mně vzali, já nežiji svým životem,  
nejsem už s tohoto světa, uvržen v předpeklí,  
kam jste mé dny, má léta, kam jste mně utekly?  
Kdo tolik ztratil jsi, v co ještě doufat smíš?  
       ještě je čas, či pozdě již?

V tvém srdci ztrápeném se těžké věci dějí,  
krutě v něm sráží se naděje s beznadějí,  
co’s dal i co máš dáti sčítají zas a zas,  
cožpak tvůj život marně zrál jak hluchý klas?  
a noci stín se vkrádá stále blíž a blíž…  
       byl kdysi čas… pozdě to víš…

Tak dlouho, dlouho zvězněn, bez konce čekání,  
ta trpká žízeň nabrat si ještě do dlaní  
život, jenž v prstech se ti jako voda tratí!  
což není mi už přáno dluh svůj vyrovnati?  
a stále, stále zas ten vyhýbavý hlas:  
       snad pozdě už — snad ještě čas —

Ještě je čas? — Čase, ty věčný jsi, ba ano,  
nám však jen pomíjivé žití bylo přáno;  
čekání dlouhé — budiž — však pozdě, pozdě ne!  
na každého z nás čeká dílo neukončené;  
v ráz, než bude pozdě, svobodo svolej nás:  
       vzhůru, je čas! je čas, už čas!

</section>
