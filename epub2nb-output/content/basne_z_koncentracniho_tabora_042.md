---
contentType: prose
---

## Mrtvé s vozu…

Mrtvé s vozu shazovali jako dříví — ne jak dříví,  
jak zkažený materiál, jako odpadky, jak smetí,  
ach, jak ubozí jsou mrtví, jak jsme žalostní my živí,  
jaká cizota je v smrti, jak nás mrazí uviděti  
života mez a jeho zmar’, ten němý holý děs!

Jak je trýzeň vymořila! Na kost hubení a nazí,  
ne už lidé ani věci, všemu světu odcizeni —  
co to je, co jsou ti mrtví, to, co nás živé tak mrazí,  
co jen je tak strašně změní, proč se z nich tak příkře cení  
ten němý zmar, ten hrozný škleb, ten ztuhlý nahý děs?

Ty lhostejné neúčastné tuhé trupy, vzpurné údy  
plnila přec láska, touha, cit a vášeň, teplé chvění,  
také ony v sobě nesly žití slast i jeho trudy  
a stejně tak jako my se odvracely vyděšeny  
před hrozným Nic — ta běda běd, ten němý bledý děs!

Všichni něco milovali, každý ten svůj úděl žití,  
ženu, dítě, svoje zboží, své dny, své sny, svoji práci,  
úsměvy a dobrá slova, co nám v srdci teple svítí,  
blahou volnost, mír a štěstí — kam se to vše v mrtvých ztrácí,  
ty hrozná tího Nicoty? Ten němý zmar a děs

ten jim to rázem všechno vzal a nic už nic jim nenechal  
než sama sebe; ta zhouba, lhostejnost vzpurná, němá,  
jež stře své rány na odiv, nezná však lítost ani žal,  
k nám živým se už nehlásí, žádný vzkaz pro nás už nemá  
ten němý zmar, netečný škleb, mrazivý nahý děs!
