---
title: Na chvilku zvolni svůj běh
contentType: poetry
---

<section>

Jen na chvilku zvolni svůj běh  
a ptáti se nech, ty živote drsný a divý!  
já vděčně přijímal tvůj rozmar dobrotivý,  
oddaně nesl tvojí nemilosti pěst.  
— Té, zdálo se mi někdy, víc než dobra jest —  
však budiž, věrně, poslušně  
jsem nesl tíhu tvojí nepřízně  
a s radostí tvé sladké dary;  
teď však jsem chabý už a starý,  
— ty’s v bědy uvrhl mne přílišné —  
prosím tě, posečkej a vyslyš mne,  
rád bych se zeptal, třeba je pozdě již,  
ty nemáš pro mne čas, snad ale odpovíš,  
rád věděl bych, co doba možno nedaleká  
z tvé dlaně nese mi, co vše mne ještě čeká,  
co dobrého či zlého od tebe mám k očekávání,  
zda ruka tvá mne ještě více poraní  
— teď na sobě ji cítím v plné její tíži —  
což, běda, ještě hůř, když staroba se blíží?  
na chvilku zastav se, ortel svůj řekni mi,  
tvůj chvat mne plní myšlenkami tesknými,  
tak rád bych mnohé vykonal, tak rád  
chtěl bych své dílo cele dokonat —  
ach, promluv přec, zmírni svůj strašný cval,  
čím zhřešil jsem, co jsem ti udělal?  
ty mlčíš, divý, prchlý, nadarmo se ptám,  
ty divouse to asi nevíš sám,  
ty asi neznáš sám, co v silách tvých se tají,  
nadarmo se tě poddaní tví ptají,  
ty mlčky své si po svém konáš sám,  
já, běda, nemohu a ptám se, darmo ptám…

</section>
