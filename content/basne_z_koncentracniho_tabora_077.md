---
title: Listopad 1944
contentType: poetry
---

Mokro, siro, šeré nebe,  
dvanáct rakví ráno nesli,  
zebe, do duše až zebe,  
s krákotem se vrány vznesly  
nad vězení, za vězení  
v mlžné nic, ach opuštění!  
větrem suché listí letí,  
vzpomínáš a líto je ti…

Kalno, hlucho, mlha, déšť —  
září — říjen — listopad —  
vzpomínáš a lituješ,  
podzim míval jsi tak rád…  
Růže léta, kde jste, kde,  
kde májové naděje?  
Zkřehly jste a zvadly již —  
co ztraceno, nevrátíš,  
podzim tvého života  
trýzeň je a pustota…

Věru těžko, krušno je ti  
kalich hořký pít až ke dnu.  
Ach, žít a tak netrpěti!  
zda se ještě někdy zvednu  
z bolesti a ponížení? —  
Je naděje, či už není? —  
— Jak čas stojí, jak čas letí!  
Vzpomínáš a líto je ti…
