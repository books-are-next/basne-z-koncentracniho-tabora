---
title: Píseň
contentType: poetry
---

<section>

Když je ti těžko, smutno,  
tohle já dobře znám,  
co neštěstí je tíha  
já zkusil jsem sám,  
čím potupy jsou muka,  
co utrpením zlým,  
čím hoře odloučení,  
to všechno znám a vím,  
co hrůza, děs a bědy  
já nezapomínám,  
co tvrdé lidské srdce,  
to vryto v srdci mám;  
komu je těžko, teskno,  
kdo zkrušen neštěstím,  
tomu svou účast dávám,  
žalu já rozumím,  
stesk v nitru mém se setká  
povždycky s ohlasem,  
svět světlý i svět černý  
až do dna poznal jsem.

</section>
