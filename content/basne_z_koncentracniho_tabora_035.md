---
title: Mřížemi
contentType: poetry
---

<section>

Smutkem a vztekem otráven  
dívám se mřížemi žaláře daleko, ven,  
tam do blankytu, do oblak, do mračen,  
jak plynou, letí, balí se a kupí  
a zas se třepí, trhají, odlétají,  
v hře větrné svou mění podobu a tvar —  
Ó stálá proměno, pohybe svrchovaný!  
co já zde trčím, těžce sražen k zemi,  
přikován za zdmi, ostnatými dráty,  
za mřížemi a železnými vraty,  
hrůza, už třetí, čtvrtý rok! —  
Okenní mříží vidět oblak vzdušný rej,  
jak zjevují se, stoupají a zase ztrácí,  
ach, rozkoš svobody, volného pohybu!  
— Ó tvrdý úděle, aspoň mně trpělivost dej! —  
Oblaka plynou, přes jejich rozvlněný hedváb  
volně a hravě rozlétli se ptáci.

</section>
