---
title: Ne ještě dávno
contentType: poetry
---

<section>

Ne, ještě dávno není konec všeho,  
stále se život ve své slávě skví,  
ještě nám nejsou odepřeny dary jeho,  
pokud putujem’ v jeho království;  
to pro nás ještě konec cesty není,  
dosud se život ve své záři skví,  
my stále ještě jsme si zaslíbeni  
a znovu zas ti lásku slibuji,  
má milá, nejdražší, má jediná!  
co život vzal nám v létech utrpení,  
snad nám zas vlídně znovu dá,  
my stále ještě jsme si zaslíbeni,  
má zlatá ženo, družko moje v stáří;  
za tvoji statečnost ti vroucně děkuji,  
i nám po těžké zkoušce život ještě září,  
znovu a navždy ti zas lásku slibuji!

</section>
