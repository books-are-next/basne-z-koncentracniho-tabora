---
title: Mrtvého nesli
contentType: prose
---

Mrtvého nesli, zas jednoho z nás,  
codenní smrti žeň;  
mrtvých já, tolik mrtvých viděl jsem  
v úžasu truchlivém,

vždyť krušno tomu, kdo je dosud živ,  
těžko mu pochopit  
tu vzdálenost a strnulý ten chlad,  
ten příkrý, bledý klid,

to tuhé tělo, jež do světla dne  
staví svou netečnost,  
toť jiná, neznámá nám bytost je,  
z cizího světa host,

kde vlaze neprotéká žití tep,  
kde nic se neděje,  
jenž nezná touhy, žádosti a snů,  
dychtivé naděje,

 v němž hlasů, květů, přátel, úsměvů  
ni radosti není,  
kde není ničeho — přece však jen —  
— přec vysvobození:

co život uložil i odepřel,  
své ano, nikoli,  
radosti, úsměvy, trýzeň i žel,  
— tam už nic nebolí!
