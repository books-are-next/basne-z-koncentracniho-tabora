---
title: |-
  Tak
  se rozlétnout
contentType: prose
---

Tak se rozlétnout tím modrým prostorem,  
s větrem se nést a s oblaky plout…  
tak hladinám se svěřit třpytivým…  
tak volnou krajinou se rozběhnout,  
na stráni rozkvetlé si najít tichý kout,  
usednout usmířeně pod hvězdami…  
— ani to není ještě svobodou!  
Svobodou není jenom siná nebes báně,  
jí nejsou pouze mraky roztěkané,  
ona je víc než vody hlať a lesů tůně,  
svobodou nejsou jenom květy nad hlavou  
a ptačí zpěv a cos měl venku rád,  
vidina krajů s modrou dálavou,  
do které nyvý stesk se touží roztoulat  
— to vše je volnost, však volnost je ještě  
                                                                     mnohem víc,  
svoboda, toť sám tvůj dech a duch, ba ještě víc:  
dech tvého dechu a duch ducha tvého;  
máš-li mít toto vše, pak musíš býti svoboden  
— ó trýzni těla, trýzni ducha spoutaného,  
kdo život zmařený mně znovu navrátí? —  
pět let jsem uvězněn, pět roků zajatcem,  
teď šestý… Naději a víro v závrati:  
tam v dáli svoboda už mává praporem,  
už zřím ho přicházet, ten veliký náš den!
