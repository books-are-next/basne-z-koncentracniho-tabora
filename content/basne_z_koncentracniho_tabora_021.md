---
title: Šílený
contentType: poetry
---

<section>

Za dne i noci jsem tě, šíleného, slyšel  
žalostně naříkati,  
jak Meluziny kvil, když v zimních tmách  
se zvedne a zas ztratí,  
z mrtvého ticha znovu, znovu se zas vzneslo  
tvé žalování,  
jako když oběť bezmocná se křivdě strašlivé  
zoufale brání  
a jek tvůj srdcervoucí divě pronikal  
stěnami vězení  
jak skřečí bitá zvěř anebo člověk  
smrtelně raněný,  
já za dne, noci, slyšel jsem tě, šíleného,  
bědovat neustále,  
ty v hrůze své jsi volal, křičel, řval  
jak Prometheus přikovaný k skále,  
když orel útroby mu rval;  
jaká to asi bolest, jaký černý žal  
či beznadějná trýzeň, jaký děs  
na tvoji mysl nebohou se snes’  
a v svých ji drásal spárech? V jícen  
jakých to pekel vzteklých, nelítostných uvržen,  
ke komu o pomoc jsi vzlykal, slitování,  
koho, ach, koho jen,  
jakého boha, který zbědované chrání,  
jsi se to dovolával v hrůze své,  
by ulevil tvé duši zmučené?  
Též já jsem nešťasten; dost těžce spočívá  
na životě mém sudba trýznivá,  
bych utrpení tvému mohl rozumět  
— vždyť třeba také šílený jsem snad  
a umořený víc než možno vyslovit —  
ty chtěl bys, aby šťastnější byl tento svět,  
by dobrého v něm bylo více znát,  
by’s hrůzou křičet nemusil v něm, viď,  
a proklínat a žalovat!

</section>
