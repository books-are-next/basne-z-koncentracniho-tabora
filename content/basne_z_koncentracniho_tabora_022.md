---
title: Vězeňská procházka II
contentType: poetry
---

<section>

Čas dáví ze sebe zas jeden den,  
tělu i duši břemenem;  
procházkou jdem v jámě čtyř stěn,  
dokola šlapeme podél čtyř zdí,  
šero se studenou přeprškou dní,  
ostnaté dráty deštnými kapkami pláčí;  
dokola vězeň se za vězněm vláčí,  
napořád dokola, dokola jen,  
tak tažný dobytek se stále jedním směrem stáčí,  
když k žentouru je zapřažen.

</section>
