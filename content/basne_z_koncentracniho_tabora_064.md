---
contentType: prose
---

## V bouřlivém dění

V bouřlivém dění plném děsu, běd,  
ztajena též má bolest, skryt můj žal;  
když v strašném boji celý svět  
až do svých základů se otřásal  
a ohněm plál a proudy krvácel,  
daň splácel milionů mrtvých těl,  
by zmarem vykoupil se v nové žití —  
v ději tak úžasném, čím může býti  
částečka hoře spojená s jménem mým,  
můj podíl neštěstí a trýzně, čím  
ztracený jeden vzdech,  
kde tisícové křičí ve svých bolestech?  
A přece — toto málo, téměř nic,  
sotva stín mola na průmětně časů,  
to málo, nic, přec ještě toužíc, doufajíc,  
chce míti, cítit sebe, žádá svoji spásu,  
chce slyšet svůj hlas v tlumu druhých hlasů,  
vnímat své krve tep, své duše melodii,  
chce volno být a sebou samým vlást,  
jest a chce být! ó dokud dýchám, žiji,  
byť mocnějšího celku nepodstatná část,  
byť drcen vichrem časů — nechť: zde jsem!  
a se mnou touha má, můj o svobodě sen!
