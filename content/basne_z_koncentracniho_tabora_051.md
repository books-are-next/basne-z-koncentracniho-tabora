---
title: Na máchovský motiv
contentType: prose
---

Zlatého jitra sen mne roztoužil,  
když vstal jsem do kalného otravného dne;  
ó slunce, zahrady, pohledy úsměvné,  
krajino utěšená, kde jsem doma byl,  
ve štěstí pobýval dřív nežli uvězněn,  
kde je, kdy najdu jen stan lásky své,  
kdy opět radostí svých jitřní sen,  
zlatý sen svobody, volnosti blažené?  
ne, ještě ne, ty strastiplný dne,  
ne, ještě ne, vy roky mučivé,  
teď lebka umrlčí a překřížený hnát,  
zdi urputné a ostnatý ten drát  
toť vše, co ze světa mně zbývá —  
— tak málo a přece sotva lze to snésti:  
bědného neopouštěj, naději utěšlivá,  
sne jitra zlatého, zlatý sne o štěstí!
