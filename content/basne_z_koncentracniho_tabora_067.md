---
title: Ty, který…
contentType: poetry
---

<section>

Ty, který ve vězení  
spřádáš svůj roztouženě zkrášlený sen o životě,  
což — jestli ta tvá víra v život nic jiného není  
než projev zoufalství? Máš věru proč být bez naděje,  
tak všeho, všeho zbavený co radost je a štěstí,  
ztracený, křehký, pohromě daný v plen;  
jak tonoucí se chytá stébla, jež ho nechce nésti,  
právě tak napínáš všechen svůj optimismus chromý,  
chrobáčku v nesnázích, ty nicko, pápěrko ty bědná,  
a celého se chápeš vesmíru, jenž na vědomí  
tě vůbec nebere a v netečnosti své se nehne;  
ten život, v který tolik věříš, je přece vrahem tvým!  
čím jiným je ta tvoje víra nežli zoufalstvím?

Projevem beznaděje  
nechť tedy, chceš-li tomu, je ta moje víra v život:  
já stejně zoufám jako věřím; nechť se co chce děje,  
jakkoliv trpím, neviním život z žádného zla,  
zlo mezi lidmi pochodí vždy jen z lidského činu,  
špatnost ze špatnosti lidské, zlo ze zla lidského zas,  
chtění a skutku; životu žádnou nedávám vinu  
za to, co páše člověk; co člověk z života činí  
není vždy životem, spíše však lží a hříchem na něm  
— než ano, zoufalství! než ano, zoufalství i víra!  
ne životem, však lidskou krutostí se cítím zraněn  
— a přece život v sobě všechno lidské uzavírá:  
čím člověk, než-li životem? nejsem životem já sám?  
nevěřit v život — kde v sebe důvěru pak vzíti mám?  
dokud jsem živ, nechť nešťastný, nechť zoufalství mne sžírá,  
chci věřit v život — a zoufaje — přece si nezoufám!

</section>
