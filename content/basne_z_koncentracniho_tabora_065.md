---
title: |-
  Jestliže,
  vězni
contentType: prose
---

Jestliže, vězni — dávno, jak dávno…  
zahlédneš hrstku polního kvítí,  
modrý květ chrpy, hle, kopretina,  
i heřmánek bělostný s ní svítí,  
růžový jetel, klásky třeslice  
— už zase léto! Dechu domova  
se, vězni, neubrání srdce tvé:  
léto tam doma! volná dálava  
zelených lučin, lány zlatavé,  
vonící meze, stavení bílá,  
nad nimi pne se nebe laskavé,  
jehož modř chrpa si vypůjčila;  
heřmánku, jeteli, vy květy léta,  
na starý domov vězeň vzpomíná:  
co kdysi… běda, jak radost míjí,  
tak jako vy — někdejší léta má!
