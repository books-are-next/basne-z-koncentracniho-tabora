---
title: Pět roků
contentType: poetry
---

<section>

Pět roků uvězněn za živa nežil jsem,  
pět let už nepoznal jsem volný kraj,  
nedýchal modrý les, nespatřil žito kvést,  
neviděl děti, jak si v slunci hrají —.  
Ztratil jsem víc než možno povědět:  
já ztratil víc než života pět let!

Drozdův zpěv dozněl mi, smích šťastný oněměl,  
přeškoda drobností všech radostných —.  
Můj život vraťte mi! Vězňova touha jde  
do dáli, dávna, do dob někdejších…  
Co všechno vzal mi času dravý let:  
ztratil jsem víc než možno oželet!

Já měl jsem ženu přec a dítě a svůj dům  
tam doma kdys! Ó radosti, ó štěstí,  
líbezná svobodo! V blaženém jasu tvém  
já celý svět jsem tehdy viděl kvésti —  
Já ztratil víc než života pět let…  
Buď žel! — Ztratil však ve mně něco svět?

</section>
