---
title: Rozbřesk
contentType: poetry
---

Eh, přece je to pravda  
a není to zlý sen,  
že v žaláři tě budí  
zas další jeden den  
v tom sledu nekonečném  
předlouhých těžkých dnů,  
jež noříce se z bezdna  
zas mizí v bezednu;  
chorý čas zase bobtná  
novým dne puchýřem,  
ten pne a vydouvá se  
hnisavě rozduřen,  
až k večeru pak splaská,  
pouštěje trhlinou  
svou kalnou materii,  
svou břečku lepkavou  
a ve strup sesýchá se,  
ve příškvar ohavný,  
než noční tma ho skryje,  
co milosrdné sny  
na chvíli ošidí tě  
o času vědomí  
a o skutečnost hroznou,  
nežli se rozední  
a z dalších dnů ten další  
ti níž zas skloní šíj  
v skutečnosti a čase,  
hic salta: tady žij!
