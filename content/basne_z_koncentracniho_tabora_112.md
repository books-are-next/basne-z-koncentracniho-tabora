---
title: Komíny skřípají
contentType: poetry
---

<section>

Komíny skřípají, černou cestou se smýká  
papíru cár, hnaný podzimním větrem;  
bude mne někdy ještě kdo potřebovat?

Vím, co je bázeň a co statečnosti síla,  
příliš dobře to znám, i co je štěstí bych věděl  
a jiných věcí víc, mnoho vědění bolestného.

Též mnoho lidí jsem poznal a čemu se říká  
lidské i nelidské a co je dobro i zlo,  
co vskutku je život a co životem býti nemá.

To všechno jsem seznal na sobě i jiných,  
je toho víc, než srdce a mysl postačí pojmout;  
kdy, ó kdy se tak obtížen navrátím domů?

Do černé kaluže vítr cárem papíru smýká  
na černé cestě — kdo však by zoufal?  
zoufati nebudeš, nesmíš, i když útěchy není!

</section>
