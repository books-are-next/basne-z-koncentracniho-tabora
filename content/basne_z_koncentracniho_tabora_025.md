---
title: |-
  Čas
  příliš pomalý
contentType: prose
---

Čas příliš pomalý se nad mými dny vláčí,  
tak těžce na nich leží, nízko je k zemi tlačí,  
nic nenese, nic neodnáší a pohnouti se otálí,  
čas příliš, příliš pomalý.

Co, čase, neletíš, kde je tvůj divý spád,  
kterým nás rváti dovedeš, kde kvap a chvat,  
jímž umíš ke stáří nás strhnout, k hrobu blíž,  
co, čase, neletíš?

Tak jako kdybys hnil teď v mrtvé zátočině,  
ty temný, páchnoucí a kalný stojíš líně,  
tvůj širý tok a bystrý proud se zastavil,  
tak jako kdybys hnil —.

Už čekám čtvrtý rok, toť doba strašně dlouhá,  
když den se za dnem jednostejně zvolna plouhá —  
ó čase trapičský, kde k předu jaký krok?  
Už čekám třetí, čtvrtý rok…

Ta moudrost utěší, že vládneš dějinám  
a já jen drobný, osobní svůj osud mám  
a ne že toužiti — čekat že úkol je těžší!  
ta moudrost, ach, že utěší?
