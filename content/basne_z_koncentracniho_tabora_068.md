---
contentType: prose
---

## O naději

Bylinku nevzhlednou, tobolku jen pastuší,  
jsem ze svého okna viděl kvést a odkvétat;  
dost na ní by bylo, abys ochořel touhou  
— dál za tu krutou zeď — ven za ten ostnatý drát! —  
I náprstníku zvonce a růží spanilost  
jsem zahléd’z toho, co je venku volným světem:  
ó zvonové, ó růže svobody, ach, růže  
a oblaka vy s nespoutaně volným letem,  
příliš toho, by vězeň touhou nezastonal,  
stesk po domově nepoznal a nesvobody žel,  
— než ne o touze, která vězni srdce sžírá,  
však o ní, lepší, o naději bych mluvit měl,  
jež srdce nesdírá, však rány mírní, hojí  
a ducha vzpřimuje, ač slabým, vratkým sama  
plaménkem třaslavým je ve vichřici vzteklé,  
ztracena v temnotách, v plen beznaději dána,  
jež chce ji zadusit; ba, stále ohrožena  
a vražděna, přec nikdy, nikdy nevzdává se  
a znovu, znovu se zas rozdoutnává, zžíhá,  
byť zdá se hasnouti, zaplane v nové kráse  
a nepřemožitelná, zas teple svítí, žhne;  
vlídně a utěšlivě ta věrná, statečná,  
ti v zármutku přináší svoje povzbuzení,  
co jest i přijít může, kouzlem krášlit zná  
a právě v neštěstí se trpícího ujímá,  
— toť lidská naděje! Bohům, za jisté to mám,  
že předem vědí vše, naděje známa není;  
tu ze své síly smrtelné stvořil si člověk sám!
