---
title: Svlačec
contentType: poetry
---

<section>

Ty těžký žáre srpnového dne,  
té vůně ještě, ještě víc!  
Tábor se škvaří v špíně ohavné,  
hustými mračny pozvedá se prach  
— ach, chtěl bych býti někde na horách  
či někde u zelené svěží řeky  
anebo na mezi kdes usednout —  
ó žáre ještě víc! ten výdech měkký,  
tak vzdálený a přece důvěrný a známý,  
ta vůně sladká tak a tichá…  
cos líbezného smysly moje mámí,  
cos milostného v šerou mysl dýchá  
—  v perleťném kalíšku hvězdice růžovavá —  
toť svlačce představa mou mysl opoutala  
svou vůní dalekou, však důvěrnou,  
mé smysly zkouzlila, posedla mysl mou  
— ach, na mezi kdes chtěl bych usednout! —  
ta něžná vidina, toť pozdrav domova je,  
to vzpomínka je domácího kraje.  
Kde trpělivost vzíti a kde sílu,  
já tolik toužím po štěstí, světle a míru,  
kde sílu vzíti, vzpomínko ty vonná,  
doma bych býti chtěl, jen doma, doma!

</section>
