---
contentType: prose
---

## Čekání

Tak stále čekám, čekám jen,  
víc nemohu než ustavičně čekat,  
ať sláb, ať úzkostmi jsem usoužen,  
čekání boj můj, statečnost a síla;  
čekání čas však jiný než čas radostí je,  
ach, jak je zdlouhavý, tíživě nehybný!  
kdysi tak spěšný, překotný a dravý,  
teď v truchlé křeči vyvrhuje hodiny a dny,  
hodiny mrtvě zrozené.

Zda zbyde mně dost života, dost síly,  
bych přečkal nekonečné čekání své?  
čas čekání tak jiný než čas radostí je,  
člověku cizí, nepříznivý, nerodný,  
o něho nedbá, nic mu nesplňuje,  
mučivě zvolna dáví hodiny a dny,  
sám sebou zaměstnán, snad nemocen.  
Ach, kdypak já, ach, kdy už jen  
z času čekání vymaněn  
času radosti zažiji zas  
čirý a bystrý proud?
