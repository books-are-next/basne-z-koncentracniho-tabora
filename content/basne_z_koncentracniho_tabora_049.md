---
contentType: prose
---

## Místo dopisu

Tak chtělo by se vypovědět čeho duše plna,  
slova, však slova jsou tak nevýmluvná,  
tak prázdně vyznívají, planě!  
jak říci našim, s jakou láskou vzpomínám si na ně,  
na domovinu zuboženou, plačící?  
v stříbrných oblacích, ve květné hvězdici  
a v letu ptáků vepsána je moje touha —  
— vy květy, daleko je k našim, cesta dlouhá,  
ó ptáci, větře, obzore dálný, modravý,  
mou lásku vyřiď jim, mé pozdravy! —

Plameny vidím, rudou záři, dým,  
rány a hřmění, děs, s rachotem strašlivým  
země se propadá, v pekelném víru  
šlehají blesky, nebesa dští síru,  
v prach sráží vrahy, pána i jeho slouhu  
— ty dýme, ohni, vyřiď jim mou touhu,  
mou lásku tam těm našim, v hromu hřmění  
jim pověz lásku mou, mé pozdravení!
