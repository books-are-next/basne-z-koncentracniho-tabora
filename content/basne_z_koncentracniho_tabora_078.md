---
title: Těžká chvíle
contentType: poetry
---

Černá peruť mne nestíní,  
nedrtí příkrov hrobu, však těžká chvíle,  
těžkého času část, dusivá, temná  
jak černých křídel stín a jako příkrov hrobu;  
vězňům nezáří slunce, ani jim nesvítí hvězdy  
a život je netěší, když tíseň neustává  
a rdousí v nich naději. Tak radost,  
ach, radost zas někdy zažít! Oživnout,  
uzřít zas úsměv pohody, vydechnout, povstat,  
volně jít volným dnům vstříc! Ó štěstí  
vzdáti se svobodě, nést se tím jasným proudem,  
žíti zas a tak netrpět! Překotný čase,  
jak ukrutným umíš být žalářníkem,  
jak znáš nás mořit svou tíhou! A trvat,  
mučivě trvat a nejasnit se, ty strašný:  
kdy s nás už sejmeš svůj vražedný stín,  
svou tíži, svou trýznivou dlaň?  
Sami jsouce jen chvilkou, jen mžikem,  
jak my, jimž dáno jen kratinké žití,  
jak přečkáme, co nás tak smrtelně drtí,  
zda přetrváme, ach běda, sami jen stín,  
těžký stín těžké chvíle?
