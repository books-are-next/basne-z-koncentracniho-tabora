---
title: Když plachá divá zvěř —
contentType: prose
---

Když plachá divá zvěř, jež v kleci zavřena,  
když srnec zajatý, chycený lesní pták  
se náhle utiší v strnulém pozoru,  
hlavu vpřed napjatou v dál propadá se tak  
a vítr nasává, naslouchá zámlce  
— to čije svobodu — to vnímá její hlas,  
volání zdaleka, vábivý její van;  
— ó divé toužení! ó stesku! spáso spás!  
tam venku, neslyšíš, jak volá tě to ven? —  
Ba, slyším, cítím, ach, vždyť stejně tak já sám,  
v zdech, drátech sevřený, zajetím šílený,  
co chvíli ustrnu, v dáli se propadám,  
taje dychtivý dech, též mne to posedá,  
že větřím svobodu, ba věru, také já  
dokola pobíhám a plaše zmítám se  
— ubohý ptáku, vždyť si křídla rozbiješ,  
vždyť krvácíš, jen pohleď, rozdíráš si hruď! —  
Svobodu cítím vát, zdaleka kyne mně —  
— Jak tebe, srnečku, mne svírá zeď a drát,  
tak jako ty já sebou biji splašeně,  
též mne svoboda volá, též ji cítím vát,  
rozrušen tušením, jež slibuje ti vše,  
všechno zas, všechno, čím ti život býval,  
ty plachý, divoký! Obloho, řekni mně,  
proč trpím oblaky a proč slunný příval  
mne bolí, proč trápí mne list odvátý  
a stébla ve větru, proč hluboký klín hvězd  
a to i ono zas? — To všechno volnost jest!  
pravdaže, plachý ptáku, srnče zajatý,  
to všechno mučí nás, volnosti slib a dech,  
sám její rodný klín; což je to možno snést,  
když v drátech spoután jsi a sevřen v tvrdých zdech  
a ona přichází — blíží se — necítíš?  
volá tě k sobě — slyš — přichází blíž a blíž —  
o ptáku, srnče, mne, jak rád zas viděl bych  
nás volné, šťastně plaché v lesích svobodných!
