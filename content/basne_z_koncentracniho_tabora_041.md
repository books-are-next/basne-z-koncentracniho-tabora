---
title: Melancholie
contentType: prose
---

Sta a sta těl na sebe natlačených,  
tito tam stojí, jeden pro druhého  
se nemohouce hnouti;  
jiní na zemi sedí, leží,  
některý umírá; špína a hnus;  
tuto se zase přes sebe hemží  
jak červi v prohnilém mase; hrůza,  
rány a řvaní; volají čísla, jména,  
někteří nemohou, druh druhu  
v cestě přec stojí; onde choromyslný,  
tamo zas červi přes sebe lezou,  
čísla a jména, svrab, štěnice, vši,  
zloději, pederasti, výkalů pojídači,  
souchotiny a syfilis; odsouzenci k smrti  
tu také čekají, všechno to zde čeká,  
čísla a jména; jednoho propustili  
a přibylo jich sto; hle, nemohou se vejít,  
rány a řvaní, ach, sta a sta lidí  
na sebe stěsnaných; ta bída a žal!

* * *

Teď sám a sám a v duši plno děsu;  
snad ořešníci vznášejí se k lesu,  
ke kadeřavým výšinám;  
dole se řeka stáčí stuhou stříbrnou,  
ach, hlasy dětí zaujatých hrou,  
to sladké volání! ó svlačce něžný květ,  
ach, motýle, proč s kalíšku jsi vzlét  
a rozplýváš se v azurové modři,  
ó hrady, zříceniny v tvrdém hoři,  
zamlklé rybníky, mé zvony hor,  
hor zvony tesknící, ach, dětí zpěvná hra,  
motýl, jenž v blankytu se rozplývá,  
vy něžné oči, nikoliv zesmutnělé,  
ne na sta smutných očí ve zmučeném těle,  
ne tisíc smutných očí ve shluk stěsnaných,  
těch tisíc očí nešťastných a zoufalých,  
ó mlčelivé hvězdy, slavný třpyte hvězd,  
tak sám a sám, zda opravdu to jest?  
co kdysi bylo, dávno tak a teď již není,  
tak dlouhé čekání a žádné rozřešení,  
snad — možno, že se zítra něco stane,  
co bohdá dobré bylo by, krásné a nečekané,  
o růže! hlasy! kdo to může znát?  
sotva že, hlasy — sotva, nikdy snad —  
nad květem svlačce motýl křídly chvěje,  
ne, není přece možno žíti tak bez naděje,  
můj sladký domove! Ne smutných očí na tisíc!  
Vidět zas Vltavu! A šťastných očí víc, ach, víc!  
A u své práce stát! — Což jestli nikdy snad —  
Kopce a lesní stín měl jsem tak rád!  
Pátý rok, pátý…

                            a pak už nic, už nic —.

Pouště a temné rokle míjejíc,  
se do vězení snesla šerá, němá,  
bez obrysu, bez podoby a bez hranic,  
nic nevíš, neznáš už, však těžko, tísnivě ti je,  
to zase ona je, toť Melancholie,  
ta vězňů věrná společnice; bez pozdravu  
si k tobě přisedne a ruce bezkrevné  
na hlavu položíc ti němě hledí do dáli,  
v dál nazírá, nic nenazírajíc, snad v nicotu  
smutnými zornicemi; co tam hledají  
ty oči ztracené, tak teskně propastné?  
ničeho nežádajíc, ta podivínka přece touží,  
přec trpí, nikdy neukojena; ach ne, ach ne,  
do dáli dívá se, však nitro tvoje vypíjí  
dlouhými doušky, neustálými; však úzko,  
tu širou tíseň v tobě zanechá, tam v nitru,  
tu jizvu, nahou jámu do prázdna upřenou,  
které ji hypnoticky mučí a s nímž splývá  
a ustrne s ním, ve věčnu s ním utkví,  
či na věčnosti zlomek, neboť život náš  
příliš je krátký, i když vězení je dlouhý stesk;  
vždyť ona sama, Melancholie, i ona, němá,  
tu mezi námi lidmi jen bloudí, se toulá,  
ni ona, ta žalná, nikde žádného stání nemá.
