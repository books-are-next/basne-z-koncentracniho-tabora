---
title: Ve výročí úmrtí
contentType: poetry
---

<section>

Dnes před lety, truchlivé loučení,  
nešťastný bratr jsem u tvého lože stál  
v žalostném úděsu; běda, ty’s umíral,  
ty umíral jsi, život opouštěl  
a život tebe opouštěl, ó ztráto, ztráto,  
bratře můj jediný, můj jediný!

Ach, zastavte se vteřiny,  
ty čase neúprosný, zvolni přec svůj běh,  
ty smrti nelítostná uprosit se nech,  
ach, nevraždi ho tak! on umříti se brání,  
vidíš, že nechce, lítá útočnice!

Už hasnul den a hasnul s ním tvůj zrak,  
v úděsu pohlížel jsem na tvé umírání  
a smrti zřel jsem duté dravé líce  
se krutě, mstivě usmívat; ty zákeřná,  
ty dravá, náhlá, vzteklá loupežnice,  
tak já tě znám, tak tebe každý zná,  
tak tebe on se vždycky bál,  
ne k tobě, smrti zlá, on k životu se znal,  
on proti tobě života se zastával!

Řečištěm krve divý čas se k předu hnal  
— ty černé doby přece byly žertvou smrti — ach,  
já zřel ji ve všelikých jejích podobách,  
však nejspíše jak propast, jámu temnou,  
bez hranic, bez dna, kalnou a neprohlednou,  
strašlivý jícen pouze bez výrazu a tváře  
dokořán rozzelý, který jen líně čeká,  
by zhltnul vše, co se sluneční záře  
tam dolů propadá se, sklouzá a se smeká  
a zvolna mizí, utápí se, bezmocně se stírá  
s kluzké slupiny života a díra nehybná  
to vše tak líně, líně, avšak lačně přijímá,  
ta hrůzně líná, avšak nenasytná díra,  
bez podoby a zraku, tupá, nestoudná  
ach, bídy té, té bídy beze dna!

Ty umíral jsi mezi svými; tebe, slavného,  
si Moira vyhledala, přišla navštívit,  
Sudička přísná, z šerých záhybů  
roušek svých vyňala nůžky pradávné  
a vážně, mlčky přestřihla tvého života nit.  
To učiníc tě smrti odevzdala, Zabiječce  
chtivé a neúprosné; láska, ach, jen láska  
ji nezadrží, neboť smrt je na konci všeho,  
milé odnímá, rozdílí žal, lásku však nezabíjí…

</section>
