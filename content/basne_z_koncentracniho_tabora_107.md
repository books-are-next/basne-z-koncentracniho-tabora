---
title: Mrtvým
contentType: poetry
---

<section>

V zármutku černý flór se svěsil přes mramor,  
do shonu dne katafalk temný stroze ční,  
do stínů věčnosti se utápějí světla smuteční  
i palmy ratolest a vavřín, větévka zimostrázu.  
Přísný van záhrobí; ve zbožném tichu dech se svírá,  
kde srdce čeká útěšný vzkaz z klína všehomíra.  
To mrtvých svatostan, ne zemřelých, však padlých,  
běs války sám v nich plamen žití zardousil;  
každý z nich velké oběti své splatil plný díl,  
každý z nich v dobré víře dobré činit chtěl,  
svůj domov ctil, svou zem, svůj lid měl rád,  
byl věrně z nás, za nás a pro nás v oběť pad’,  
kdož před památkou jejich zbožně hlavy skláníme  
jim na počest a v dík; však ani věnec vavřínový,  
ni světla oslavná, či palma, mramor cele nevypoví,  
co jejich vzor nám v srdci, v duchu znamená:  
my v bědách jedinou jsme byli velkou rodinou,  
ti zde, to nejsou mrtví jen, to Naši mrtví jsou!

</section>
