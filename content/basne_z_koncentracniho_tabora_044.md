---
title: Škoda přeškoda
contentType: prose
---

Škoda, přeškoda zhanobeného  
bezradostného života! Vždyť čím je tomu,  
kdo dny svými trpí? duši i tělu  
bída a žal, mučivé čekání jenom  
vysvobození či konce, nenávratně však  
plynou dny a roky života ztraceného  
do hořkých vod zániku; škoda, přeškoda  
je života na bezradostné bytí,  
na hoře nesvobody, bídu vězení!

Svobodě však svoji lásku vyslovuji,  
svou víru, pokoru a nadšení,  
sladké a vznešené jsou její dary,  
život, hle, v radost, milost promění,  
ó dobrá, krásná! jakou oslavou  
měl bych ji velebit, tu výsostnou?  
mé srdce sotva stačí, řeknu jen,  
co jejím záporem je, jejím opakem:  
to poroba je, rabství, toť otrocké je jho,  
neštěstí, nad něž není v světě horšího,  
toť život, který trýzní je a potupou,  
to stesk a žal, to bolest je, to slzy jsou,  
to krutost je a zmar a v pekel uvržení,  
toť hoře života, jenž žití hoden není!
