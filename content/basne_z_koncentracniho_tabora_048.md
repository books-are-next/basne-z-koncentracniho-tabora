---
title: K Rilkově básni
contentType: poetry
---

<section>

V zahradách božích mlčky jíti  
anděly, blažený, jsi zřel,  
jimž v duši nekonečné světlo svítí  
a věčnost vane ze křídel.

Mne bědného! já ďáblů roje  
znám, jenž jsem v peklo vržen byl:  
po krvi lační bez úkoje,  
v křídla se zmar jim zavěsil.

Ni rozum ani slitování  
běsům těm do cesty se nestaví;  
jestli do jejich šklebu cos se sklání  
jak lidský rys, toť jenom zdání,  
jen slabost, chvilka únavy.

</section>
