---
contentType: prose
---

## Nechť jak chce zle

Nechť jak chce zle, nechť sebe hůř,  
ať toužím, trpím, hynu,  
hluboko v srdci zpívá přec  
vzpomínka na domovinu,

láska a něha tam k těm mým  
a zbožná starost v duši,  
tu píseň skrytou tichounkou  
ni peklo nepřehluší;

nechť krev, nechť oheň dýmají,  
nechť běsní vojna divá,  
ať jak chce zle, ať sebehůř,  
ta píseň v hloubi zpívá:

s důvěrou něžnou svěřuji  
svůj domov a ty svoje  
všemu, co v světě světlého,  
co v lidech dobrého je!
