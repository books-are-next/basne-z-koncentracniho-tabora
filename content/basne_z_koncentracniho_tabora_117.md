---
title: Ten tichý hlas
contentType: poetry
---

Ten tichý vyčítavý hlas,  
toť mladosti mé, mládí hlas:  
přeškoda! co jsi se mnou učinil?  
vždyť jsi mne dobře neužil,  
lhostejný příliš i příliš zarputilý,  
zanedbal jsi tak mnohou lepší chvíli,  
ty bláhový, vše jiné měl jsi rád,  
nikdy dost starý, nikdy dost mlád,  
nadpříliš smělý, bázlivý příliš zas,  
ty promařil jsi svého mládí čas!

Ten tichý žalostivý hlas,  
toť starosti mé, stáří hlas:  
řekni jen, co s tvou zralostí se stalo?  
života svého využil jsi málo,  
nedobře jsi s ním hospodařil,  
pro málo času mnoho času zmařil,  
mnohé jsi konal, málo vykonal,  
svůj život ledajak jsi rozplýtval,  
zbůhdarma, jak děravé síto;  
teď líto je ti, pozdě je ti líto!
