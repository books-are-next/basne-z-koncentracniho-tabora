---
title: |-
  Já
  dávno života zvuk šťastný
  nezaslech…
contentType: prose
---

To bledé ticho, přičernalé, nebo černé též,  
má v sobě právě smrt; strnulé bezhlasno  
má obzvlášť ráda, v něm plíží se a chvátí;  
jen trochu zataj dech a snad ji zaslechneš:  
v tichu tak napjatém, co vše se může státi!  
Však také náhlý hluk! křik, rachot, dunění  
a vytí, řev a zmatek náhlý, šílený  
— to zas je smrt; to chřestí svými hnáty  
a na kosti si hvízdá v divém rejdováku —  
v tom ryku slyšíš ji snad vítězně se smáti  
— co zatím podál kvete bez a zpívá drozd;  
ó háje, lučiny! ach zpívej, zpívej ptáku,  
přehluš ten hluk, to ticho, vše, co nás tu drtí,  
já příliš slyšel němoty i křiku smrti,  
dávno však života zvuk šťastný nezaslech’,  
volnosti blahé hlasy ve slunečném zmatku,  
života rodinného milý, melodický spěch,  
hlučení ulice či hravou dětskou hádku,  
důvěrný šepot milenců v podletních večerech,  
bzučení úlu, šum zlatorežných lánů,  
řinčení tramvaje a listonoše zvonícího k ránu,  
ruch hlediště, když do divadla vejdete,  
jasný zvuk nádobí, když snídaně je hotova,  
něho! hlas ženy mé a mého dítěte! —  
Příliš jsem slýchal smrti němotu i její hluk!  
Vy sladké hlasy svobody a domova,  
tak dlouho, předlouho jsem po vás volal  
— ach zpívej, zpívej, ptáku, vprostřed běd a muk! —  
kdy dočkám se, kdy znova budu slyšet zas  
života polnici i jeho mnohohlasý chorál?  
Byť za živa jsem pohřben už tak dlouhý čas,  
já žízeň života jsem ještě v sobě nepochoval:  
ó zpívej, ptáku, zpívej, přehluš smrti hlas!
