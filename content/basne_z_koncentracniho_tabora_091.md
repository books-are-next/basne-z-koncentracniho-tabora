---
title: Prosinec 1944
contentType: prose
---

Nad blátem tábora pár holých stromů  
ční k obloze jak ruce prosebné —  
ó ruce prázdné, marně žádající,  
vy ruce prázdné, žádající domů,

ty bezútěšný temný úděli!  
Těch dnů a týdnů, let, den ode dne,  
ta trýzeň, ach, ti živí nežijící,  
kdož pro svět mrtvi, aniž zemřeli —

— ne, mrtvi nejsou ti, kdo v bědné muce  
přec milují a touží, doufají,  
ba nejsou mrtvi ti, kdo v šeré naději  
vztahují roztouženě žádající ruce

nad blátem vězení jak větve stromů,  
tak jako holé větve k nebi ční  
— ach, vždyť je zima už! čas vánoční!  
vždyť domů náležíš, k svým milým domů!

Už šesté vánoce… Jak dlouho ještě, jak?  
to dlouhé čekání nakonec utrápí tě:  
ty přece doma ženu máš a dítě —.  
— Po šedém nebi vzhůru se vznes’ pták. —
