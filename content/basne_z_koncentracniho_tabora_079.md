---
title: Píseň
contentType: poetry
---

<section>

Když vstoupil jsem do slunečného rána  
pod jasnou, šiře rozklenutou oblohu,  
po svobodě jsem roztoužil se divě:  
to zajetí už vydržeti nemohu,  
vždyť musím odtud ven, ach, odtud ven,  
touhou po svobodě jsem nemocen,  
jak zvíře v kleci, jako plachý pták!

Ta obloha tak šiře rozpjatá je,  
jak náručí ke svobodnému rozletu:  
ven odtud! ach, tam do volného kraje,  
mně příliš úzko, těžko je mně tu,  
bolí mne zřít v tu světlou modrou dál,  
touhou po svobodě jsem zastonal,  
biji tu sebou jako v kleci pták!

Tak mnohé chtěl bych ještě vykonati!  
jako pták oblohou, já svobodou chci plout,  
chtěl bych, jako ten pták se v modru tratí,  
tou skvoucí oblohou se vydat v dálnou pout  
— tak rozletět se širou oblohou! —  
však žel, mám jen svůj stesk a touhu svou,  
běda, že nemám křídel jako pták!

</section>
