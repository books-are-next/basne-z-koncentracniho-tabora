---
title: Vítr
contentType: prose
---

Kdo to zde po tmě pláče — co to je?  
to zbitý naříká či nemocný  
tu bez útěchy štká a běduje  
ve slzách šeptaje si modlitby?  
Už zase to zakvílelo z husté tmy,  
to vítr z nočních mrákot zvedá se,  
v pochmurné noci vítr pochmurný  
tu skuhrá, skučí v mokrém nečase,  
v poryvech deště šustí, hvízdá, vzdychá,  
pak někde v koutě zaryje se zticha  
a náhle zaúpí a ječí, ječí,  
jak zavrženec ve smrtelné křeči,  
jak zavrženec na vrcholu zoufalství,  
pak upadá zas v nářek usedavý  
— to není vítr, ze zlověstné tmy  
bědovat slyším nešťastníků celé davy,  
nekvílí zavrženec, vždyť sténá jich tu více,  
zoufalců slyším bědovati na tisíce,  
ve větru štkát, v noc zalykat se vzdechy,  
to úpí, vzlyká všechna země bez útěchy,  
 nešťastná, chová příliš nešťastných!  
— ne, toto není pláč, to vzteklé vytí,  
to ďáblů zběsilý je smích,  
démonů strojících se zahubiti  
dušičku nahou, která se ve tmách chvěje,  
však tu se tisíc duší chvěje bez naděje,  
tu běsi chechtají se posupně  
nad zemí ubohou, jež propadá se v tmě  
jim v plen, a nešťastná a zavržená  
kvílením větru běduje a sténá.
