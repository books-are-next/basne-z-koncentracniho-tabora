---
title: Den i noc
contentType: poetry
---

Ach, kdy už bude konec toho dne!  
Tak těžce tíží a nic neváží,  
jen protivnosti přines’ šeredné;  
den pustý, plný nicot jen,  
den bez jasu a bez radosti den —  
ach, kdy už zase bude noc!

Ach, kdy už bude konec této noci!  
Tak těžce tíží, nedá spočinout,  
vzpomínek trapných, myšlenek bezmoci  
obludný rozpřádá chuchvalec;  
ty noci bez pomoci, spáti dej mi přec! —  
ach, kdy už zase bude den!
