---
title: Nechť
contentType: poetry
---

Nechť hrůza, hnus, nechť bída, soužení,  
ať dny se plíží obtěžkány tmou  
a smrt zde pánem, trestem život je,  
ta hvězda stále září přede mnou,

byť pouze vidinou mně volný svět  
a domov už jen tesknou vzpomínkou:  
nechť stokrát žel radostí ztracených,  
ta hvězda stále září nade mnou,

přec plane ještě hvězda naděje  
nad nesvobody sudbou přetěžkou,  
nad vězením, životem pohřbeným,  
nad těžkomyslností vražednou,

nad radostmi, jež zanikly jak dým,  
jak bledý dým, když vichr zavěje,  
ta hvězda ještě září přede mnou,  
přec ještě plá mně hvězda naděje!
