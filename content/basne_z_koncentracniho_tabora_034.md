---
title: Oblaka
contentType: prose
---

Oblaka krásná viděl jsem,  
tak skvoucí, stříbrná a zlatá,  
nad koncentračním táborem  
přepyšně rozevlátá.

Ach! tolik krásy! řekl jsem,  
té zářné nádhery, vždyť až se zdá,  
nad koncentračním táborem,  
že samo nebe slavnostně se otvírá.

Vidiny ráje! vzdychl jsem;  
přísliby divů, škoda ale,  
že prchavé tak, škoda jen,  
že pomíjivé tak a netrvalé

v nic zase rozplynou se hned,  
že zhasnou, jen se rozzářily  
přeludně nad krajinou běd,  
že trvají jen krátkou chvíli,

co bída bez mezí a dna  
nerozplývá se, nemíjí,  
ale tu dole nehybná  
trvá a tíží, hrubě tkví,

jakoby z olova; řekl jsem:  
oblaka zářná, jen odplujte zas,  
neskutečná tak jako sen;  
ty bědy zde dole jsou stálejší vás!

Potemněl oblaků zářivý lem,  
na tábor klesl už soumraku chlad  
a hasnutí bylo jich úsměvem:  
Co stálého, míníš ty, člověče, znát?

Plynutí stálé naše stálost je,  
co netrvá a pořád se mění,  
co v pohybu věčném bytuje  
a čemu konce není;

lidské věci se rozpadnou  
a v nic se uvedou v čase,  
ve prach obrátí bytnost svou,  
my zářit však budeme zase

a hasnouti v trvalé změně  
a nad zemí se sklánět  
nezmařitelně a nedotčeně,  
kde nestačí lidská už paměť

a krátké člověčské vědění;  
to všechno časů odplaví proud:  
Kde byla jaká vězení?  
Jen oblaka skvoucí budou plout

v hře věčné, věčně neznavené,  
zas hasnout, zas se rozplývat —  
Nad táborem se večer klene,  
už počal vězňům hvězdy rozžíhat.
